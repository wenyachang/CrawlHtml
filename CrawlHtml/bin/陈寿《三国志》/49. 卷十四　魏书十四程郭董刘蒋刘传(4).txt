 <p>
</p>
<p>㈡臣松之案蒋济立郊议称曹腾碑文云&ldquo;曹氏族出自邾&rdquo;，魏书述曹氏胤绪亦如之。魏武作家传，自云曹叔振铎之后。故陈思王作武帝诔曰：&ldquo;於穆武皇，胄稷胤周。&rdquo;此其不同者也。及至景初，明帝从高堂隆议，谓魏为舜后，后魏为禅晋文，称&ldquo;昔我皇祖有虞&rdquo;，则其异弥甚。寻济难隆，及与尚书缪袭往反，并有理据，文多不载。济亦未能定氏族所出，但谓&ldquo;魏非舜后而横祀非族，降黜太祖，不配正天，皆为缪妄&rdquo;。然于时竟莫能正。济又难：郑玄注祭法云&ldquo;有虞以上尚德，E郊祖宗，配用有德，自夏已下，稍用其姓氏&rdquo;。济曰：&ldquo;夫虬龙神於獭，獭自祭其先，不祭虬龙也。骐白虎仁於豺，豺自祭其先，不祭骐虎也。如玄之说，有虞已上，豺獭之不若邪？臣以为祭法所云，见疑学者久矣，郑玄不考正其违而就通其义。&rdquo;济豺獭之譬，虽似俳谐，然其义旨，有可求焉。
</p>
<p>
</p>
<p>㈢孙盛曰：蒋济之辞邑，可谓不负心矣。语曰&ldquo;不为利回，不为义疚&rdquo;，蒋济其有焉。
</p>
<p>
</p>
<p>㈣世语曰：初，济随司马宣王屯洛水浮桥，济书与曹爽，言宣王旨&ldquo;惟免官而已&rdquo;，爽遂诛灭。济病其言之失信，发病卒。
</p>
<p>
</p>
<p>刘放字子弃，涿郡人，汉广阳顺王子西乡侯宏后也。历郡纲纪，举孝廉。遭世大乱，时渔阳王松据其土，放往依之。太祖克冀州，放说松曰：&ldquo;往者董卓作逆，英雄并起，阻兵擅命，人自封殖，惟曹公能拔拯危乱，翼戴天子，奉辞伐罪，所向必克。以二袁之强，守则淮南冰消，战则官渡大败；乘胜席卷，将清河朔，威刑既合，大势以见。速至者渐福，后服者先亡，此乃不俟终日驰骛之时也。昔黥布弃南面之尊，仗剑归汉，诚识废兴之理，审去就之分也。将军宜投身委命，厚自结纳。&rdquo;松然之。会太祖讨袁谭於南皮，以书招松，松举雍奴、泉州、安次以附之。放为松答太祖书，其文甚丽。太祖既善之，又闻其说，由是遂辟放。建安十年，与松俱至。太祖大悦，谓放曰：&ldquo;昔班彪依窦融而有河西之功，今一何相似也！&rdquo;乃以放参司空军事，历主簿记室，出为A阳、q、q音都活反。音诩。赞令。
</p>
<p>
</p>
<p>魏国既建，与太原孙资俱为秘书郎。先是，资亦历县令，参丞相军事。㈠文帝即位，放、资转为左右丞。数月，放徙为令。黄初初，改秘书为中书，以放为监，资为令，各加给事中；放赐爵关内侯，资为关中侯，遂掌机密。三年，放进爵魏寿亭侯，资关内侯。明帝即位，尤见宠任，同加散骑常侍；进放爵西乡侯，资乐阳亭侯。㈡太和末，吴遣将周贺浮海诣辽东，招诱公孙渊。帝欲邀讨之，朝议多以为不可。惟资决行策，果大破之，进爵左乡侯。㈢放善为书檄，三祖诏命有所招喻，多放所为。青龙初，孙权与诸葛亮连和，欲俱出为寇。边候得权书，放乃改易其辞，往往换其本文而傅合之，与征东将军满宠，若欲归化，封以示亮。亮腾与吴大将步骘等，骘等以见权。权惧亮自疑，深自解说。是岁，俱加侍中、光禄大夫。㈣景初二年，辽东平定，以参谋之功，各进爵，封本县，放方城侯，资中都侯。
</p>
<p>
</p>
<p>㈠资别传曰：资字彦龙。幼而岐嶷，三岁丧二亲，长於兄嫂。讲业太学，博览传记，同郡王允一见而奇之。太祖为司空，又辟资。会兄为乡人所害，资手刃报雠，乃将家属避地河东，故遂不应命。寻复为本郡所命，以疾辞。友人河东贾逵谓资曰：&ldquo;足下抱逸群之才，值旧邦倾覆，主将殷勤，千里延颈，宜崇古贤桑梓之义。而久盘桓，拒违君命，斯犹曜和璧於秦王之庭，而塞以连城之价耳。窃为足下不取也！&rdquo;资感其言，遂往应之。到署功曹，举计吏。尚书令荀见资，叹曰：&ldquo;北州承丧乱已久，谓其贤智零落，今日乃复见孙计君乎！&rdquo;表留以为尚书郎。辞以家难，得还河东。
</p>
<p>
</p>
<p>㈡资别传曰：诸葛亮出在南郑，时议者以为可因发大兵，就讨之，帝意亦然，以问资。资曰：&ldquo;昔武皇帝征南郑，取张鲁，阳平之役，危而后济。又自往拔出夏侯渊军，数言&lsquo;南郑直为天狱，中斜谷道为五百里石穴耳&rsquo;，言其深险，喜出渊军之辞也。又武皇帝圣於用兵，察蜀贼栖於山岩，视吴虏窜於江湖，皆桡而避之，不责将士之力，不争一朝之忿，诚所谓见胜而战，知难而退也。今若进军就南郑讨亮，道既险阻，计用精兵又转运镇守南方四州遏御水贼，凡用十五六万人，必当复更有所发兴。天下骚动，费力广大，此诚陛下所宜深虑。夫守战之力，力役参倍。但以今日见兵，分命大将据诸要险，威足以震摄强寇，镇静疆埸，将士虎睡，百姓无事。数年之间，中国日盛，吴蜀二虏必自罢弊。&rdquo;帝由是止。时吴人彭绮又举义江南，议者以为因此伐之，必有所克。帝问资，资曰：&ldquo;鄱阳宗人前后数有举义者，众弱谋浅，旋辄乖散。昔文皇帝尝密论贼形势，言洞浦杀万人，得船千万，数日间船人复会；江陵被围历月，权裁以千数百兵住东门，而其土地无崩解者。是有法禁，上下相奉持之明验也。以此推绮，惧未能为权腹心大疾也。&rdquo;绮果寻败亡。
</p>
<p>
</p>
<p>㈢魏氏春秋曰：乌丸校尉田豫帅西部鲜卑泄归尼等出塞，讨轲比能、智郁筑K，破之，还至马邑故城，比能帅三万骑围豫。帝闻之，计未有所出，如中书省以问监、令。令孙资对曰：&ldquo;上谷太守阎志，柔弟也，为比能素所归信。令驰诏使说比能，可不劳师而自解矣。&rdquo;帝从之，比能果释豫而还。
</p>
<p>
</p>
<p>㈣资别传曰：是时，孙权、诸葛亮号称剧贼，无岁不有军征。而帝总摄群下，内图御寇之计，外规庙胜之画，资皆管之。然自以受腹心，常让事於帝曰：&ldquo;动大众，举大事，宜与群下共之；既以示明，且於探求为广。&rdquo;既朝臣会议，资奏当其是非，择其善者推成之，终不显己之德也。若众人有谴过及爱憎之说，辄复为请解，以塞谮润之端。如征东将军满宠、凉州刺史徐邈，并有谮毁之者，资皆盛陈其素行，使卒无纤介。宠、邈得保其功名者，资之力也。初，资在邦邑，名出同类之右。乡人司空掾田豫、梁相宗艳皆妒害之，而杨丰党附豫等，专为资构造谤端，怨隙甚重。资既不以为言，而终无恨意。豫等惭服，求释宿憾，结为婚姻。资谓之曰：&ldquo;吾无憾心，不知所释。此为卿自薄之，卿自厚之耳！&rdquo;乃为长子宏取其女。及当显位，而田豫老疾在家。资遇之甚厚，又致其子於本郡，以为孝廉。而杨丰子后为尚方吏，帝以职事谴怒，欲致之法，资请活之。其不念旧恶如此。
</p>
<p>
</p>
<p>其年，帝寝疾，欲以燕王宇为大将军，及领军将军夏侯献、武卫将军曹爽、屯骑校尉曹肇、骁骑将军秦朗共辅政。宇性恭良，陈诚固辞。帝引见放、资，入卧内，问曰：&ldquo;燕王正尔为？&rdquo;放、资对曰：&ldquo;燕王实自知不堪大任故耳。&rdquo;帝曰：&ldquo;曹爽可代宇不？&rdquo;放、资因赞成之。又深陈宜速召太尉司马宣王，以纲维皇室。帝纳其言，即以黄纸授放作诏。放、资既出，帝意复变，诏止宣王勿使来。寻更见放、资曰：&ldquo;我自召太尉，而曹肇等反使吾止之，几败吾事！&rdquo;命更为诏，帝独召爽与放、资俱受诏命，遂免宇、献、肇、朗官。太尉亦至，登床受诏，然后帝崩。㈠齐王即位，以放、资决定大谋，增邑三百，放并前千一百，资千户；封爱子一人亭侯，次子骑都尉，余子皆郎中。正始元年，更加放左光禄大夫，资右光禄大夫，金印紫绶，仪同三司。六年，放转骠骑，资卫将军，领监、令如故。七年，复封子一人亭侯，各年老逊位，以列侯朝朔望，位特进。㈡曹爽诛后，复以资为侍中，领中书令。嘉平二年，放薨，谥曰敬侯。子正嗣。㈢资复逊位归第，就拜骠骑将军，转侍中，特进如故。三年薨，谥曰贞侯。子宏嗣。
</p>
<p>
</p>
<p>㈠世语曰：放、资久典机任，献、肇心内不平。殿中有鸡栖树，二人相谓：&ldquo;此亦久矣，其能复几？&rdquo;指谓放、资。放、资惧，乃劝帝召宣王。帝作手诏，令给使辟邪至，以授宣王。宣王在汲，献等先诏令於轵关西还长安，辟邪又至，宣王疑有变，呼辟邪具问，乃乘追锋车驰至京师。帝问放、资：&ldquo;谁可与太尉对者？&rdquo;放曰：&ldquo;曹爽。&rdquo;帝曰：&ldquo;堪其事不？&rdquo;爽在左右，流汗不能对。放蹑其足，耳之曰：&ldquo;臣以死奉社稷。&rdquo;曹肇弟纂为大将军司马，燕王颇失指。肇出，纂见，惊曰：&ldquo;上不安，云何悉共出？宜还。&rdquo;已暮，放、资宣诏宫门，不得复内肇等，罢燕王。肇明日至门，不得入，惧，诣延尉，以处事失宜免。帝谓献曰：&ldquo;吾已差，便出。&rdquo;献流涕而出，亦免。案世语所云树置先后，与本传不同。
</p>
<p>
</p>
<p>资别传曰：帝诏资曰：&ldquo;吾年稍长，又历观书传中，皆叹息无所不念。图万年后计，莫过使亲人广据职势，兵任又重。今射声校尉缺，久欲得亲人，谁可用者？&rdquo;资曰：&ldquo;陛下思深虑远，诚非愚臣所及。书传所载，皆圣听所究，向使汉高不知平、勃能安刘氏，孝武不识金、霍付属以事，殆不可言！文皇帝始召曹真还时，亲诏臣以重虑，及至晏驾，陛下即阼，犹有曹休外内之望，赖遭日月，御勒不倾，使各守分职，纤介不间。以此推之，亲臣贵戚，虽当据势握兵，宜使轻重素定。若诸侯典兵，力均衡平，宠齐爱等，则不相为服；不相为服，则意有异同。今五营所领见兵，常不过数百，选授校尉，如其辈类，为有畴匹。至於重大之任，能有所维纲者，宜以圣恩简择，如平、勃、金、霍、刘章等一二人，渐殊其威重，使相镇固，於事为善。&rdquo;帝曰：&ldquo;然。如卿言，当为吾远虑所图。今日可参平、勃，侔金、霍，双刘章者，其谁哉？&rdquo;资曰：&ldquo;臣闻知人则哲，惟帝难之。唐虞之圣，凡所进用，明试以功。陈平初事汉祖，绛、灌等谤平有受金盗嫂之罪。周勃以吹箫引强，始事高祖，亦未知名也；高祖察其行迹，然后知可付以大事。霍光给事中二十余年，小心谨慎，乃见亲信。日夷狄，以至孝质直，特见擢用，左右尚曰&lsquo;妄得一胡憾重贵之&rsquo;。平、勃虽安汉嗣，其终，勃被反名，平劣自免於吕须之谗。上官桀、桑弘羊与霍光争权，几成祸乱。此诚知人之不易，为臣之难也。又所简择，当得陛下所亲，当得陛下所信，诚非愚臣之所能识别。&rdquo;
</p>
<p>
</p>
<p>臣松之以为孙、刘于时号为专任，制断机密，政事无不综。资、放被付之问，当安危所断，而更依违其对，无有m莫。受人亲任，理岂得然？案本传及诸书并云放、资称赞曹爽，劝召宣王，魏室之亡，祸基於此。资之别传，出自其家，欲以是言掩其大失，然恐负国之玷，终莫能磨也。
</p>
<p>
</p>
<p>㈡资别传曰：大将军爽专事，多变易旧章。资叹曰：&ldquo;吾累世蒙宠，加以豫闻属，今纵不能匡弼时事，可以坐受素餐之禄邪？&rdquo;遂固称疾。九年二月，乃赐诏曰：&ldquo;君掌机密三十余年，经营庶事，勋著前朝。暨朕统位，动赖良谋。是以曩者增崇宠章，同之三事，外帅群官，内望谠言。属以年耆疾笃，上还印绶，前后郑重，辞旨恳切。天地以大顺成德，君子以善恕成仁，重以职事，违夺君志；今听所执，赐钱百万，使兼光禄勋少府亲策诏君养疾于第。君其勉进医药，颐神和气，以永无疆之祚。置舍人官骑，加以日秩肴酒之膳焉。&rdquo;
</p>
<p>
</p>
<p>㈢臣松之案头责子羽曰：士卿刘许字文生，正之弟也。与张华六人，并称文辞可观，意思详序。晋惠帝世，许为越骑校尉。
</p>
<p>
</p>
<p>放才计优资，而自不如也。放、资既善承顺主上，又未尝显言得失，抑辛毗而助王思，以是获讥於世。然时因群臣谏诤，扶赞其义，并时密陈损益，不专导谀言云。及咸熙中，开建五等，以放、资著勋前朝，改封正方城子，宏离石子。㈠
</p>
<p>
</p>
<p>㈠案孙氏谱：宏为南阳太守。宏子楚，字子荆。晋阳秋曰：楚乡人王济，豪俊公子也，为本州大中正。访问关求楚品状，济曰：&ldquo;此人非卿所能名。&rdquo;自状之曰：&ldquo;天才英博，亮拔不群。&rdquo;楚位至讨虏护军、冯翊太守。楚子洵，颍川太守。洵子盛，字安国，给事中，秘书监。盛从父弟绰，字兴公，廷尉正。楚及盛、绰，并有文藻，盛又善言名理，诸所论著，并传於世。
</p>
<p>
</p>
<p>评曰：程昱、郭嘉、董昭、刘晔、蒋济才策谋略，世之奇士，虽清治德业，殊於荀攸，而筹画所料，是其伦也。刘放文翰，孙资勤慎，并管喉舌，权闻当时，雅亮非体，是故讥谀之声，每过其实矣。</p> 