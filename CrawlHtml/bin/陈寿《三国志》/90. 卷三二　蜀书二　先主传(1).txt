 <p>先主姓刘，讳备，字玄德，涿郡涿县人，汉景帝子中山靖王胜之后也。胜子贞，元狩六年封涿县陆城亭侯。坐酎金失侯，因家焉。㈠先主祖雄，父弘，世仕州郡。雄举孝廉，官至东郡范令。</p><p>㈠典略曰：备本临邑侯枝属也。</p><p>先主少孤，与母贩履织席为业。舍东南角篱上有桑树生高五丈余，遥望见童童如小车盖，往来者皆怪此树非凡，或谓当出贵人。㈠先主少时，与宗中诸小儿於树下戏，言：&ldquo;吾必当乘此羽葆盖车。&rdquo;叔父子敬谓曰：&ldquo;汝勿妄语，灭吾门也！&rdquo;年十五，母使行学，与同宗刘德然、辽西公孙俱事故九江太守同郡卢植。德然父元起常资给先主，与德然等。元起妻曰：&ldquo;各自一家，何能常尔邪！&rdquo;起曰：&ldquo;吾宗中有此儿，非常人也。&rdquo;而深与先主相友。年长，先主以兄事之。先主不甚乐读书，喜狗马、音乐、美衣服。身长七尺五寸，垂手下膝，顾自见其耳。少语言，善下人，喜怒不形於色。好交结豪侠，年少争附之。中山大商张世平、苏双等赀累千金，贩马周旋於涿郡，见而异之，乃多与之金财。先主由是得用合徒众。</p><p>㈠汉晋春秋曰：涿人李定云：&ldquo;此家必出贵人。&rdquo;</p><p>灵帝末，黄巾起，州郡各举义兵，先主率其属从校尉邹靖讨黄巾贼有功，除安喜尉。㈠督邮以公事到县，先主求谒，不通，直入缚督邮，杖二百，解绶系其颈着马，五葬反。弃官亡命。㈡顷之，大将军何进遣都尉丘毅诣丹杨募兵，先主与俱行，至下邳遇贼，力战有功，除为下密丞。复去官。后为高唐尉，迁为令。㈢为贼所破，往奔中郎将公孙，表为别部司马，使与青州刺史田楷以拒冀州牧袁绍。数有战功，试守平原令，后领平原相。郡民刘平素轻先主，耻为之下，使客刺之。客不忍刺，语之而去。其得人心如此。㈣</p><p>㈠典略曰：平原刘子平知备有武勇，时张纯反叛，青州被诏，遣从事将兵讨纯，过平原，子平荐备於从事，遂与相随，遇贼於野，备中创阳死，贼去后，故人以车载之，得免。后以军功，为中山安喜尉。</p><p>㈡典略曰：其后州郡被诏书，其有军功为长吏者，当沙汰之，备疑在遣中。督邮至县，当遣备，备素知之。闻督邮在传舍，备欲求见督邮，督邮称疾不肯见备，备恨之，因还治，将吏卒更诣传舍，突入门，言&ldquo;我被府君密教收督邮&rdquo;。遂就床缚之，将出到界，自解其绶以系督邮颈，缚之著树，鞭杖百余下，欲杀之。督邮求哀，乃释去之。</p><p>㈢英雄记云：灵帝末年，备尝在京师，后与曹公俱还沛国，募召合众。会灵帝崩，天下大乱，备亦起军从讨董卓。</p><p>㈣魏书曰：刘平结客刺备，备不知而待客甚厚，客以状语之而去。是时人民饥馑，屯聚钞暴。备外御寇难，内丰财施，士之下者，必与同席而坐，同簋而食，无所简择。众多归焉。</p><p>袁绍攻公孙，先主与田楷东屯齐。曹公征徐州，徐州牧陶谦遣使告急於田楷，楷与先主俱救之。时先主自有兵千余人及幽州乌丸杂胡骑，又略得饥民数千人。既到，谦以丹杨兵四千益先主，先主遂去楷归谦。谦表先主为豫州刺史，屯小沛。谦病笃，谓别驾麋竺曰：&ldquo;非刘备不能安此州也。&rdquo;谦死，竺率州人迎先主，先主未敢当。下邳陈登谓先主曰：&ldquo;今汉室陵迟，海内倾覆，立功立事，在於今日。彼州殷富，户口百万，欲屈使君抚临州事。&rdquo;先主曰：&ldquo;袁公路近在寿春，此君四世五公，海内所归，君可以州与之。&rdquo;登曰：&ldquo;公路骄豪，非治乱之主。今欲为使君合步骑十万，上可以匡主济民，成五霸之业，下可以割地守境，书功於竹帛。若使君不见听许，登亦未敢听使君也。&rdquo;北海相孔融谓先主曰：&ldquo;袁公路岂忧国忘家者邪？冢中枯骨，何足介意。今日之事，百姓与能，天与不取，悔不可追。&rdquo;先主遂领徐州。㈠袁术来攻先主，先主拒之於盱眙、淮阴。曹公表先主为镇东将军，封宜城亭侯，是岁建安元年也。先主与术相持经月，吕布乘虚袭下邳。下邳守将曹豹反，间迎布。布虏先主妻子，先主转军海西。㈡杨奉、韩暹寇徐、扬间，先主邀击，尽斩之。先主求和於吕布，布其妻子。先主遣关羽守下邳。</p><p>㈠献帝春秋曰：陈登等遣使诣袁绍曰：&ldquo;天降灾l，祸臻鄙州，州将殂殒，生民无主，恐惧奸雄一旦承隙，以贻盟主日昃之忧，辄共奉故平原相刘备府君以为宗主，永使百姓知有依归。方今寇难纵横，不遑释甲，谨遣下吏奔告于执事。&rdquo;绍答曰：&ldquo;刘玄德弘雅有信义，今徐州乐戴之，诚副所望也。&rdquo;</p><p>㈡英雄记曰：备留张飞守下邳，引兵与袁术战於淮阴石亭，更有胜负。陶谦故将曹豹在下邳，张飞欲杀之。豹众坚营自守，使人招吕布。布取下邳，张飞败走。备闻之，引兵还，比至下邳，兵溃。收散卒东取广陵，与袁术战，又败。</p><p>先主还小沛，㈠复合兵得万余人。吕布恶之，自出兵攻先主，先主败走归曹公。曹公厚遇之，以为豫州牧。将至沛收散卒，给其军粮，益与兵使东击布。布遣高顺攻之，曹公遣夏侯往，不能救，为顺所败，复虏先主妻子送布。曹公自出东征，㈡助先主围布於下邳，生禽布。先主复得妻子，从曹公还许。表先主为左将军，礼之愈重，出则同舆，坐则同席。袁术欲经徐州北就袁绍，曹公遣先主督朱灵、路招要击术。未至，术病死。</p><p>㈠英雄记曰：备军在广陵，饥饿困q，吏士大小自相啖食，穷饿侵逼，欲还小沛，遂使吏请降布。布令备还州，并势击术。具刺史车马童仆，发遣备妻子部曲家属於泗水上，祖道相乐。</p><p>魏书曰：诸将谓布曰：&ldquo;备数反覆难养，宜早图之。&rdquo;布不听，以状语备。备心不安而求自托，使人说布，求屯小沛，布乃遣之。</p><p>㈡英雄记曰：建安三年春，布使人赍金欲诣河内买马，为备兵所钞。布由是遣中郎将高顺、北地太守张辽等攻备。九月，遂破沛城，备单身走，获其妻息。十月，曹公自征布，备於梁国界中与曹公相遇，遂随公俱东征。</p><p>先主未出时，献帝舅车骑将军董承㈠辞受帝衣带中密诏，当诛曹公。先主未发。是时曹公从容谓先主曰：&ldquo;今天下英雄，唯使君与操耳。本初之徒，不足数也。&rdquo;先主方食，失匕箸。㈡遂与承及长水校尉种辑、将军吴子兰、王子服等同谋。会见使，未发。事觉，承等皆伏诛。㈢</p><p>㈠臣松之案：董承，汉灵帝母董太后之侄，於献帝为丈人。盖古无丈人之名，故谓之舅也。</p><p>㈡华阳国志云：于时正当雷震，备因谓操曰：&ldquo;圣人云&lsquo;迅雷风烈必变&rsquo;，良有以也。一震之威，乃可至於此也！&rdquo;</p><p>㈢献帝起居注曰：承等与备谋未发，而备出。承谓服曰：&ldquo;郭多有数百兵，坏李嗍万人，但足下与我同不耳！昔吕不韦之门，须子楚而后高，今吾与子由是也。&rdquo;服曰：&ldquo;惶惧不敢当，且兵又少。&rdquo;承曰：&ldquo;举事讫，得曹公成兵，顾不足邪？&rdquo;服曰：&ldquo;今京师岂有所任乎？&rdquo;承曰：&ldquo;长水校尉种辑、议郎吴硕是我腹心办事者。&rdquo;遂定计。</p><p>先主据下邳。灵等还，先主乃杀徐州刺史车胄，留关羽守下邳，而身还小沛。㈠东海昌霸反，郡县多叛曹公为先主，众数万人，遣孙乾与袁绍连和，曹公遣刘岱、王忠击之，不克。五年，曹公东征先主，先主败绩。㈡曹公尽收其众，虏先主妻子，并禽关羽以归。</p><p>㈠胡冲吴历曰：曹公数遣亲近密觇诸将有宾客酒食者，辄因事害之。备时闭门，将人种芜菁，曹公使人N门。既去，备谓张飞、关羽曰：&ldquo;吾岂种菜者乎？曹公必有疑意，不可复留。&rdquo;其夜开后栅，与飞等轻骑俱去，所得赐遗衣服，悉封留之，乃往小沛收合兵众。</p><p>臣松之案：魏武帝遣先主统诸将要击袁术，郭嘉等并谏，魏武不从，其事显然，非因种菜遁逃而去。如胡冲所云，何乖僻之甚乎！</p><p>㈡魏书曰：是时，公方有急於官渡，乃分留诸将屯官渡，自勒精兵征备。备初谓公与大敌连，不得东，而候骑卒至，言曹公自来。备大惊，然犹未信。自将数十骑出望公军，见麾旌，便弃众而走。</p><p>先主走青州。青州刺史袁谭，先主故茂才也，将步骑迎先主。先主随谭到平原，谭驰使白绍。绍遣将道路奉迎，身去二百里，与先主相见。㈠驻月余日，所失亡士卒稍稍来集。曹公与袁绍相拒於官渡，汝南黄巾刘辟等叛曹公应绍。绍遣先主将兵与辟等略许下。关羽亡归先主。曹公遣曹仁将兵击先主，先主还绍军，阴欲离绍，乃说绍南连荆州牧刘表。绍遣先主将本兵复至汝南，与贼龚都等合，众数千人。曹公遣蔡阳击之，为先主所杀。</p><p>㈠魏书曰：备归绍，绍父子倾心敬重。</p><p>曹公既破绍，自南击先主。先主遣麋竺、孙乾与刘表相闻，表自郊迎，以上宾礼待之，益其兵，使屯新野。荆州豪杰归先主者日益多，表疑其心，阴御之。㈠使拒夏侯、于禁等於博望。久之，先主设伏兵，一旦自烧屯伪遁，等追之，为伏兵所破。</p><p>㈠九州春秋曰：备住荆州数年，尝於表坐起至厕，见髀里肉生，慨然流涕。还坐，表怪问备，备曰：&ldquo;吾常身不离鞍，髀肉皆消。今不复骑，髀里肉生。日月若驰，老将至矣，而功业不建，是以悲耳。&rdquo;</p><p>世语曰：备屯樊城，刘表礼焉，惮其为人，不甚信用。曾请备宴会，蒯越、蔡瑁欲因会取备，备觉之，伪如厕，潜遁出。所乘马名的卢，骑的卢走，堕襄阳城西檀溪水中，溺不得出。备急曰：&ldquo;的卢：今日厄矣，可努力！&rdquo;的卢乃一踊三丈，遂得过，乘桴渡河，中流而追者至，以表意谢之，曰：&ldquo;何去之速乎！&rdquo;</p><p>孙盛曰：此不然之言。备时羁旅，客主势殊，若有此变，岂敢晏然终表之世而无衅故乎？此皆世俗妄说，非事实也。</p><p>十二年，曹公北征乌丸，先主说表袭许，表不能用。㈠曹公南征表，会表卒，㈡子琮代立，遣使请降。先主屯樊，不知曹公卒至，至宛乃闻之，遂将其众去。过襄阳，诸葛亮说先主攻琮，荆州可有。先主曰：&ldquo;吾不忍也。&rdquo;㈢乃驻马呼琮，琮惧不能起。琮左右及荆州人多归先主。㈣比到当阳，众十余万，辎重数千两，日行十余里，别遣关羽乘船数百艘，使会江陵。或谓先主曰：&ldquo;宜速行保江陵，今虽拥大众，被甲者少，若曹公兵至，何以拒之？&rdquo;先主曰：&ldquo;夫济大事必以人为本，今人归吾，吾何忍弃去！&rdquo;㈤</p><p>㈠汉晋春秋曰：曹公自柳城还，表谓备曰：&ldquo;不用君言，故为失此大会。&rdquo;备曰：&ldquo;今天下分裂，日寻干戈，事会之来，岂有终极乎？若能应之於后者，则此未足为恨也。&rdquo;</p><p>㈡英雄记曰：表病，上备领荆州刺史。</p><p>魏书曰：表病笃，托国於备，顾谓曰：&ldquo;我儿不才，而诸将并零落，我死之后，卿便摄荆州。&rdquo;备曰：&ldquo;诸子自贤，君其忧病。&rdquo;或劝备宜从表言，备曰：&ldquo;此人待我厚，今从其言，人必以我为薄，所不忍也。&rdquo;</p><p>臣松之以为表夫妻素爱琮，舍适立庶，情计久定，无缘临终举荆州以授备，此亦不然之言。</p><p>㈢孔衍汉魏春秋曰：刘琮乞降，不敢告备。备亦不知，久之乃觉，遣所亲问琮。琮令宋忠诣备宣旨。是时曹公在宛，备乃大惊骇，谓忠曰：&ldquo;卿诸人作事如此，不早相语，今祸至方告我，不亦太剧乎！&rdquo;引刀向忠曰：&ldquo;今断卿头，不足以解忿，亦耻大丈夫临别复杀卿辈！&rdquo;遣忠去，乃呼部曲议。或劝备劫将琮及荆州吏士径南到江陵，备答曰：&ldquo;刘荆州临亡托我以孤遗，背信自济，吾所不为，死何面目以见刘荆州乎！&rdquo;</p><p>㈣典略曰：备过辞表墓，遂涕泣而去。</p><p>㈤习凿齿曰：先主虽颠沛险难而信义愈明，势渴挛６言不失道。追景升之顾，则情感三军；恋赴义之士，则甘与同败。观其所以结物情者，岂徒投醪抚寒含蓼问疾而已哉！其终济大业，不亦宜乎！</p><p>曹公以江陵有军实，恐先主据之，乃释辎重，轻军到襄阳。闻先主已过，曹公将精骑五千急追之，一日一夜行三百余里，及於当阳之长坂。先主弃妻子，与诸葛亮、张飞、赵云等数十骑走，曹公大获其人众辎重。先主斜趋汉津，适与羽船会，得济沔，遇表长子江夏太守琦众万余人，与俱到夏口。先主遣诸葛亮自结於孙权，㈠权遣周瑜、程普等水军数万，与先主并力，㈡与曹公战於赤壁，大破之，焚其舟船。先主与吴军水陆并进，追到南郡，时又疾疫，北军多死，曹公引归。㈢</p><p>㈠江表传曰：孙权遣鲁肃吊刘表二子，并令与备相结。肃未至而曹公已济汉津。肃故进前，与备相遇於当阳。因宣权旨，论天下事势，致殷勤之意。且问备曰：&ldquo;豫州今欲何至？&rdquo;备曰：&ldquo;与苍梧太守(吴臣)〔吴巨〕有旧，欲往投之。&rdquo;肃曰：&ldquo;孙讨虏聪明仁惠，敬贤礼士，江表英豪，咸归附之，已据有六郡，兵精粮多，足以立事。今为君计，莫若遣腹心使自结於东，崇连和之好，共济世业，而云欲投(吴臣)〔吴巨〕，(臣)〔巨〕是凡人，偏在远郡，行将为人所并，岂足托乎？&rdquo;备大喜，进住鄂县，即遣诸葛亮随肃诣孙权，结同盟誓。</p><p>㈡江表传曰：备从鲁肃计，进住鄂县之樊口。诸葛亮诣吴未还，备闻曹公军下，恐惧，日遣逻吏於水次候望权军。吏望见瑜船，驰往白备，备曰：&ldquo;何以知(之)非青徐军邪？&rdquo;吏对曰：&ldquo;以船知之。&rdquo;备遣人慰劳之。瑜曰：&ldquo;有军任，不可得委署，倘能屈威，诚副其所望。&rdquo;备谓关羽、张飞曰：&ldquo;彼欲致我，我今自结托於东而不往，非同盟之意也。&rdquo;乃乘单舸往见瑜，问曰：&ldquo;今拒曹公，深为得计。战卒有几？&rdquo;瑜曰：&ldquo;三万人。&rdquo;备曰：&ldquo;恨少。&rdquo;瑜曰：&ldquo;此自足用，豫州但观瑜破之。&rdquo;备欲呼鲁肃等共会语，瑜曰：&ldquo;受命不得妄委署，若欲见子敬，可别过之。又孔明已俱来，不过三两日到也。&rdquo;备虽深愧异瑜，而心未许之能必破北军也，故差池在后，将二千人与羽、飞俱，未肯系瑜，盖为进退之计也。</p><p>孙盛曰：刘备雄才，处必亡之地，告急於吴，而获奔助，无缘复顾望江渚而怀后计。江表传之言，当是吴人欲专美之辞。</p><p>㈢江表传曰：周瑜为南郡太守，分南岸地以给备。备别立营於油江口，改名为公安。刘表吏士见从北军，多叛来投备。备以瑜所给地少，不足以安民，(后)〔复〕从权借荆州数郡。</p><p>先主表琦为荆州刺史，又南征四郡。武陵太守金旋、长沙太守韩玄、桂阳太守赵范、零陵太守刘度皆降。㈠庐江雷绪率部曲数万口稽颡。琦病死，群下推先主为荆州牧，治公安。权稍畏之，进妹固好。先主至京见权，绸缪恩纪。㈡权遣使云欲共取蜀，或以为宜报听许，吴终不能越荆有蜀，蜀地可为己有。荆州主簿殷观进曰：&ldquo;若为吴先驱，进未能克蜀，退为吴所乘，即事去矣。今但可然赞其伐蜀，而自说新据诸郡，未可兴动，吴必不敢越我而独取蜀。如此进退之计，可以收吴、蜀之利。&rdquo;先主从之，权果辍计。迁观为别驾从事。㈢</p><p>㈠三辅决录注曰：金旋字元机，京兆人，历位黄门郎、汉阳太守，徵拜议郎，迁中郎将，领武陵太守，为备所攻劫死。子t，事见魏武本纪。</p><p>㈡山阳公载记曰：备还，谓左右曰：&ldquo;孙车骑长上短下，其难为下，吾不可以再见之。&rdquo;乃昼夜兼行。</p><p>臣松之案：魏书载刘备与孙权语，与蜀志述诸葛亮与权语正同。刘备未破魏军之前，尚未与孙权相见，不得有此说。故知蜀志为是。</p><p>㈢献帝春秋曰：孙权欲与备共取蜀，遣使报备曰：&ldquo;米贼张鲁居王巴、汉，为曹操耳目，规图益州。刘璋不武，不能自守。若操得蜀，则荆州危矣。今欲先攻取璋，进讨张鲁，首尾相连，一统吴、楚，虽有十操，无所忧也。&rdquo;备欲自图蜀，拒答不听，曰：&ldquo;益州民富强，土地险阻，刘璋虽弱，足以自守。张鲁虚伪，未必尽忠於操。今暴师於蜀、汉，转运於万里，欲使战克攻取，举不失利，此吴起不能定其规，孙武不能善其事也。曹操虽有无君之心，而有奉主之名，议者见操失利於赤壁，谓其力屈，无复远志也。今操三分天下已有其二，将欲饮马於沧海，观兵於吴会，何肯守此坐须老乎？今同盟无故自相攻伐，借枢於操，使敌承其隙，非长计也。&rdquo;权不听，遣孙瑜率水军住夏口。备不听军过，谓瑜曰：&ldquo;汝欲取蜀，吾当被发入山，不失信於天下也。&rdquo;使关羽屯江陵，张飞屯秭归，诸葛亮据南郡，备自住孱陵。权知备意，因召瑜还。</p><p>十六年，益州牧刘璋遥闻曹公将遣锺繇等向汉中讨张鲁，内怀恐惧。别驾从事蜀郡张松说璋曰：&ldquo;曹公兵强无敌於天下，若因张鲁之资以取蜀土，谁能御之者乎？&rdquo;璋曰：&ldquo;吾固忧之而未有计。&rdquo;松曰：&ldquo;刘豫州，使君之宗室而曹公之深雠也，善用兵，若使之讨鲁，鲁必破。鲁破，则益州强，曹公虽来，无能为也。&rdquo;璋然之，遣法正将四千人迎先主，前后赂遗以巨亿计。正因陈益州可取之策。㈠先主留诸葛亮、关羽等据荆州，将步卒数万人入益州。至涪，璋自出迎，相见甚欢。张松令法正白先主，及谋臣庞统进说，便可於会所袭璋。先主曰：&ldquo;此大事也，不可仓卒。&rdquo;璋推先主行大司马，领司隶校尉；先主亦推璋行镇西大将军，领益州牧。璋增先主兵，使击张鲁，又令督白水军。先主并军三万余人，车甲器械资货甚盛。是岁，璋还成都。先主北到葭萌，未即讨鲁，厚树恩德，以收众心。</p><p>㈠吴书曰：备前见张松，后得法正，皆厚以恩意接纳，尽其殷勤之欢。因问蜀中阔狭，兵器府库人马众寡，及诸要害道里远近，松等具言之，又画地图山川处所，由是尽知益州虚实也。</p><p>明年，曹公征孙权，权呼先主自救。先主遣使告璋曰：&ldquo;曹公征吴，吴忧危急。孙氏与孤本为齿，又乐进在青泥与关羽相拒，今不往救羽，进必大克，转侵州界，其忧有甚於鲁。鲁自守之贼，不足虑也。&rdquo;乃从璋求万兵及资(宝)〔实〕，欲以东行。璋但许兵四千，其余皆给半。㈠张松书与先主及法正曰：&ldquo;今大事垂可立，如何释此去乎！&rdquo;松兄广汉太守肃，惧祸逮己，白璋发其谋。於是璋收斩松，嫌隙始构矣。㈡璋敕关戍诸将文书勿复关通先主。先主大怒，召璋白水军督杨怀，责以无礼，斩之。乃使黄忠、卓膺勒兵向璋。先主径至关中，质诸将并士卒妻子，引兵与忠、膺等进到涪，据其城。璋遣刘Y、冷苞、张任、邓贤等拒先主於涪，㈢皆破败，退保绵竹。璋复遣李严督绵竹诸军，严率众降先主。先主军益强，分遣诸将平下属县，诸葛亮、张飞、赵云等将兵溯流定白帝、江州、江阳，惟关羽留镇荆州。先主进军围雒；时璋子循守城，被攻且一年。</p><p></p> 