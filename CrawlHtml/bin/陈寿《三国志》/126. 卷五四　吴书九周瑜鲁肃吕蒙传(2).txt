 <p>㈠魏书及九州春秋曰：曹公征荆州，孙权大惧，鲁肃实欲劝权拒曹公，乃激说权曰：&ldquo;彼曹公者，实严敌也，新并袁绍，兵马甚精，乘战胜之威，伐丧乱 之国，克可必也。不如遣兵助之，且送将军家诣邺；不然，将危。&rdquo;权大怒，欲斩肃，肃因曰：&ldquo;今事已急，即有他图，何不遣兵助刘备，而欲斩我乎？&rdquo;权然之， 乃遣周瑜助备。</p><p>孙盛曰：吴书及江表传，鲁肃一见孙权便说拒曹公而论帝王之略，刘表之死也，又请使观变，无缘方复激说劝迎曹公也。又是时劝迎者众，而云独欲斩肃，非其论也。</p><p>时周瑜受使至鄱阳，肃劝追召瑜还。遂任瑜以行事，以肃为赞军校尉，助画方略。曹公破走，肃即先还，权大请诸将迎肃。肃将入合拜，权起礼之，因谓 曰：&ldquo;子敬，孤持鞍下马相迎，足以显卿未？&rdquo;肃趋进曰：&ldquo;未也。&rdquo;众人闻之，无不愕然。就坐，徐举鞭言曰：&ldquo;愿至尊威德加乎四海，总括九州，克成帝业，更 以安车轮征肃，始当显耳。&rdquo;权抚掌欢笑。后备诣京见权，求都督荆州，惟肃劝权借之，共拒曹公。㈠曹公闻权以土地业备，方作书，落笔于地。</p><p>㈠汉晋春秋曰：吕范劝留备，肃曰：&ldquo;不可。将军虽神武命世，然曹公威力实重，初临荆州，恩信未洽，宜以借备，使抚安之。多操之敌，而自为树党，计之上也。&rdquo;权即从之。</p><p>周瑜病困，上疏曰：&ldquo;当今天下，方有事役，是瑜乃心夙夜所忧，愿至尊先虑未然，然后康乐。今既与曹操为敌，刘备近在公安，边境密迩，百姓未附， 宜得良将以镇抚之。鲁肃智略足任，乞以代瑜。瑜陨踣之日，所怀尽矣。&rdquo;㈠即拜肃奋武校尉，代瑜领兵。瑜士众四千余人，奉邑四县，皆属焉。令程普领南郡太 守。肃初住江陵，后下屯陆口，威恩大行，众增万余人，拜汉昌太守、偏将军。十九年，从权破皖城，转横江将军。</p><p>㈠江表传载：初瑜疾困，与权笺曰：&ldquo;瑜以凡才，昔受讨逆殊特之遇，委以腹心，遂荷荣任，统御兵马，志执鞭弭，自效戎行。规定巴蜀，次取襄阳，凭 赖威灵，谓若在握。至以不谨，道遇暴疾，昨自医疗，日加无损。人生有死，修短命矣，诚不足惜，但恨微志未展，不复奉教命耳。方今曹公在北，疆埸未静，刘备 寄寓，有似养虎，天下之事，未知终始，此朝士旰食之秋，至尊垂虑之日也。鲁肃忠烈，临事不苟，可以代瑜。人之将死，其言也善，傥或可采，瑜死不朽矣。&rdquo;案 此笺与本传所载，意旨虽同，其辞乖异耳。</p><p>先是，益州牧刘璋纲维颓弛，周瑜、甘宁并劝权取蜀，权以咨备，备内欲自规，仍伪报曰：&ldquo;备与璋托为宗室，冀凭英灵，以匡汉朝。今璋得罪左右，备 独竦惧，非所敢闻，愿加宽贷。若不获请，备当放发归于山林。&rdquo;后备西图璋，留关羽守，权曰：&ldquo;猾虏乃敢挟诈！&rdquo;及羽与肃邻界，数生狐疑，疆埸纷错，肃常以 欢好抚之。备既定益州，权求长沙、零、桂，备不承旨，权遣吕蒙率众进取。备闻，自还公安，遣羽争三郡。肃住益阳，与羽相拒。肃邀羽相见，各驻兵马百步上， 但请将军单刀俱会。肃因责数羽曰：&ldquo;国家区区本以土地借卿家者，卿家军败远来，无以为资故也。今已得益州，既无奉还之意，但求三郡，又不从命。&rdquo;语未究 竟，坐有一人曰：&ldquo;夫土地者，惟德所在耳，何常之有！&rdquo;肃厉声呵之，辞色甚切。羽操刀起谓曰：&ldquo;此自国家事，是人何知！&rdquo;目使之去。㈠备遂割湘水为界，于 是罢军。</p><p>㈠吴书曰：肃欲与羽会语，诸将疑恐有变，议不可往。肃曰：&ldquo;今日之事，宜相开譬。刘备负国，是非未决，羽亦何敢重欲干命！&rdquo;乃趋就羽。羽曰： &ldquo;乌林之役，左将军身在行间，寝不脱介，戮力破魏，岂得徒劳，无一块壤，而足下来欲收地邪？&rdquo;肃曰：&ldquo;不然。始与豫州观于长阪，豫州之众不当一校，计穷虑 极，志势摧弱，图欲远窜，望不及此。主上矜愍豫州之身，无有处所，不爱土地士人之力，使有所庇荫以济其患，而豫州私独饰情，愆德隳好。今已藉手于西州矣， 又欲翦并荆州之土，斯盖凡夫所不忍行，而况整领人物之主乎！肃闻贪而弃义，必为祸阶。吾子属当重任，曾不能明道处分，以义辅时，而负恃弱众以图力争，师曲 为老，将何获济？&rdquo;羽无以答。</p><p>肃年四十六，建安二十二年卒。权为举哀，又临其葬。诸葛亮亦为发哀。㈠权称尊号，临坛，顾谓公卿曰：&ldquo;昔鲁子敬尝道此，可谓明于事势矣。&rdquo;</p><p>㈠吴书曰：肃为人方严，寡于玩饰，内外节俭，不务俗好。治军整顿，禁令必行，虽在军陈，手不释卷。又善谈论，能属文辞，思度弘远，有过人之明。周瑜之后，肃为之冠。</p><p>肃遗腹子淑既壮，濡须督张承谓终当到至。永安中，为昭武将军、都亭侯、武昌督。建衡中，假节，迁夏口督。所在严整，有方干。凤皇三年卒。子睦袭爵，领兵马。</p><p>吕蒙字子明，汝南富陂人也。少南渡，依姊夫邓当。当为孙策将，数讨山越。蒙年十五六，窃随当击贼，当顾见大惊，呵叱不能禁止。归以告蒙母，母恚 欲罚之，蒙曰：&ldquo;贫贱难可居，脱误有功，富贵可致。且不探虎穴，安得虎子？&rdquo;母哀而舍之。时当职吏以蒙年小轻之，曰：&ldquo;彼竖子何能为？此欲以肉]虎耳。&rdquo; 他日与蒙会，又蚩辱之。蒙大怒，引刀杀吏，出走，逃邑子郑长家。出因校尉袁雄自首，承闲为言，策召见奇之，引置左右。</p><p>数岁，邓当死，张昭荐蒙代当，拜别部司马。权统事，料诸小将兵少而用薄者，欲并合之。蒙阴赊贳，为兵作绛衣行g，及简日，陈列赫然，兵人练习，权见之大悦，增其兵。从讨丹杨，所向有功，拜平北都尉，领广德长。</p><p>从征黄祖，祖令都督陈就逆以水军出战。蒙勒前锋，亲枭就首，将士乘胜，进攻其城。祖闻就死，委城走，兵追禽之。权曰：&ldquo;事之克，由陈就先获也。&rdquo;以蒙为横野中郎将，赐钱千万。</p><p>是岁，又与周瑜、程普等西破曹公于乌林，围曹仁于南郡。益州将袭肃举军来附，瑜表以肃兵益蒙，蒙盛称肃有胆用，且慕化远来，于义宜益不宜夺也。 权善其言，还肃兵。瑜使甘宁前据夷陵，曹仁分众攻宁，宁困急，使使请救。诸将以兵少不足分，蒙谓瑜、普曰：&ldquo;留R公绩，蒙与君行，解围释急，势亦不久，蒙 保公绩能十日守也。&rdquo;又说瑜分遣三百人柴断险道，贼走可得其马。瑜从之。军到夷陵，即日交战，所杀过半。敌夜遁去，行遇柴道，骑皆舍马步走。兵追蹙击，获 马三百匹，方船载还。于是将士形势自倍，乃渡江立屯，与相攻击，曹仁退走，遂据南郡，抚定荆州。还，拜偏将军，领寻阳令。</p><p>鲁肃代周瑜，当之陆口，过蒙屯下。肃意尚轻蒙，或说肃曰：&ldquo;吕将军功名日显，不可以故意待也，君宜顾之。&rdquo;遂往诣蒙。酒酣，蒙问肃曰：&ldquo;君受重 任，与关羽为邻，将何计略，以备不虞？&rdquo;肃造次应曰：&ldquo;临时施宜。&rdquo;蒙曰：&ldquo;今东西虽为一家，而关羽实熊虎也，计安可不豫定？&rdquo;因为肃画五策。肃于是越席 就之，拊其背曰：&ldquo;吕子明，吾不知卿才略所及乃至于此也。&rdquo;遂拜蒙母，结友而别㈠。</p><p>㈠江表传曰：初，权谓蒙及蒋钦曰：&ldquo;卿今并当涂掌事，宜学问以自开益。&rdquo;蒙曰：&ldquo;在军中常苦多务，恐不容复读书。&rdquo;权曰：&ldquo;孤岂欲卿治经为博士 邪？但当令涉猎见往事耳。卿言多务孰若孤，孤少时历诗、书、礼记、左传、国语，惟不读易。至统事以来，省三史、诸家兵书，自以为大有所益。如卿二人，意性 朗悟，学必得之，宁当不为乎？宜急读孙子、六韬、左传、国语及三史。孔子言&ldquo;终日不食，终夜不寝以思，无益，不如学也&rdquo;。光武当兵马之务，手不释卷。孟德 亦自谓老而好学。卿何独不自勉勖邪？&rdquo;蒙始就学，笃志不倦，其所览见，旧儒不胜。后鲁肃上代周瑜，过蒙言议，常欲受屈。肃拊蒙背曰：&ldquo;吾谓大弟但有武略 耳，至于今者，学识英博，非复吴下阿蒙。&rdquo;蒙曰：&ldquo;士别三日，即更刮目相待。大兄今论，何一称穰侯乎。兄今代公瑾，既难为继，且与关羽为邻。斯人长而好 学，读左传略皆上口，梗亮有雄气，然性颇自负，好陵人。今与为对，当有单复以(卿)〔乡〕待之。&rdquo;。密为肃陈三策，肃敬受之，秘而不宣。权常叹曰：&ldquo;人长 而进益，如吕蒙、蒋钦，盖不可及也。富贵荣显，更能折节好学，耽悦书传，轻财尚义，所行可迹，并作国士，不亦休乎！&rdquo;</p><p>时蒙与成当、宋定、徐顾屯次比近，三将死，子弟幼弱，权悉以兵并蒙。蒙固辞，陈启顾等皆勤劳国事，子弟虽小，不可废也。书三上，权乃听。蒙于是又为择师，使辅导之，其操心率如此。</p><p>魏使庐江谢奇为蕲春典农，屯皖田乡，数为边寇。蒙使人诱之，不从，则伺隙袭击，奇遂缩退，其部伍孙子才、宋豪等，皆携负老弱，诣蒙降。后从权拒曹公于濡须，数进奇计，又劝权夹水口立坞，所以备御甚精，㈠曹公不能下而退。</p><p>㈠吴录曰：权欲作坞，诸将皆曰：&ldquo;上岸击贼，洗足入船，何用坞为？&rdquo;吕蒙曰：&ldquo;兵有利钝，战无百胜，如有邂逅，敌步骑蹙人，不暇及水，其得入船乎？&rdquo;权曰：&ldquo;善。&rdquo;遂作之。</p><p>曹公遣朱光为庐江太守，屯皖，大开稻田，又令闲人招诱鄱阳贼帅，使作内应。蒙曰：&ldquo;皖田肥美，若一收孰，彼众必增，如是数岁，操态见矣，宜早除 之。&rdquo;乃具陈其状。于是权亲征皖，引见诸将，问以计策。㈠蒙乃荐甘宁为升城督，督攻在前，蒙以精锐继之。侵晨进攻，蒙手执⒐模士卒皆腾踊自升，食时破 之。既而张辽至夹石，闻城已拔，乃退。权嘉其功，即拜庐江太守，所得人马皆分与之，别赐寻阳屯田六百人，官属三十人。蒙还寻阳，未期而庐陵贼起，诸将讨击 不能禽，权曰：&ldquo;鸷鸟累百，不如一鹗。&rdquo;复令蒙讨之。蒙至，诛其首恶，余皆释放，复为平民。</p><p>㈠吴书曰：诸将皆劝作土山，添攻具，蒙趋进曰：&ldquo;治攻具及土山，必历日乃成，城备既修，外救必至，不可图也。且乘雨水以入，若留经日，水必向尽，还道艰难，蒙窃危之。今观此城，不能甚固，以三军锐气，四面并攻，不移时可拔，及水以归，全胜之道也。&rdquo;权从之。</p><p>是时刘备令关羽镇守，专有荆土，权命蒙西取长沙、零、桂三郡。蒙移书二郡，望风归服，惟零陵太守郝普城守不降。而备自蜀亲至公安，遣羽争三郡。 权时住陆口，使鲁肃将万人屯益阳拒羽，而飞书召蒙，使舍零陵，急还助肃。初，蒙既定长沙，当之零陵，过酃，载南阳邓玄之，玄之者郝普之旧也，欲令诱普。及 被书当还，蒙秘之，夜召诸将，授以方略，晨当攻城，顾谓玄之曰：&ldquo;郝子太闻世闲有忠义事，亦欲为之，而不知时也。左将军在汉中，为夏侯渊所围。关羽在南 郡，今至尊身自临之。近者破樊本屯，救酃，逆为孙规所破。此皆目前之事，君所亲见也。彼方首尾倒悬，救死不给，岂有余力复营此哉？今吾士卒精锐，人思致 命，至尊遣兵，相继于道。今子太以旦夕之命，待不可望之救，犹牛蹄中鱼，冀赖江汉，其不可恃亦明矣。若子太必能一士卒之心，保孤城之守，尚能稽延旦夕，以 待所归者，可也。今吾计力度虑，而以攻此，曾不移日，而城必破，城破之后，身死何益于事，而令百岁老母，戴白受诛，岂不痛哉？度此家不得外问，谓援可恃， 故至于此耳。君可见之，为陈祸福。&rdquo;玄之见普，具宣蒙意，普惧而听之。玄之先出报蒙，普寻后当至。蒙豫敕四将，各选百人，普出，便入守城门。须臾普出，蒙 迎执其手，与俱下船。语毕，出书示之，因拊手大笑，普见书，知备在公安，而羽在益阳，惭恨入地。蒙留(孙河)〔孙皎〕，委以后事。即日引军赴益阳。刘备请 盟，权乃归普等，割湘水，以零陵还之。以寻阳、阳新为蒙奉邑。</p><p>师还，遂征合肥，既彻兵，为张辽等所袭，蒙与R统以死捍卫。后曹公又大出濡须，权以蒙为督，据前所立坞，置强弩万张于其上，以拒曹公。曹公前锋屯未就，蒙攻破之，曹公引退。拜蒙左护军、虎威将军。</p><p>鲁肃卒，蒙西屯陆口，肃军人马万余尽以属蒙。又拜汉昌太守，食下隽、刘阳、汉昌、州陵。与关羽分土接境，知羽骁雄，有并兼心，且居国上流，其势 难久。初，鲁肃等以为曹公尚存，祸难始构，宜相辅协，与之同仇，不可失也，蒙乃密陈计策曰：&ldquo;(今)〔令〕征虏守南郡，潘璋住白帝，蒋钦将游兵万人，循江 上下，应敌所在，蒙为国家前据襄阳，如此，何忧于操，何赖于羽？且羽君臣，矜其诈力，所在反覆，不可以腹心待也。今羽所以未便东向者，以至尊圣明，蒙等尚 存也。今不于强壮时图之，一旦僵仆，欲复陈力，其可得邪？&rdquo;权深纳其策，又聊复与论取徐州意，蒙对曰：&ldquo;今操远在河北，新破诸袁，抚集幽、冀，未暇东顾。 徐土守兵，闻不足言，往自可克。然地势陆通，骁骑所骋，至尊今日得徐州，操后旬必来争，虽以七八万人守之，犹当怀忧。不如取羽，全据长江，形势益张。&rdquo;权 尤以此言为当。及蒙代肃，初至陆口，外倍修恩厚，与羽结好。</p><p>后羽讨樊，留兵将备公安、南郡。蒙上疏曰：&ldquo;羽讨樊而多留备兵，必恐蒙图其后故也。蒙常有病，乞分士众还建业，以治疾为名。羽闻之，必撤备兵， 尽赴襄阳。大军浮江，昼夜驰上，袭其空虚，则南郡可下，而羽可禽也。&rdquo;遂称病笃，权乃露檄召蒙还，阴与图计。羽果信之，稍撤兵以赴樊。魏使于禁救樊，羽尽 禽禁等，人马数万，托以粮乏，擅取湘关米。权闻之，遂行，先遣蒙在前。蒙至寻阳，尽伏其精兵□□中，使白衣摇橹，作商贾人服，昼夜兼行，至羽所置江边屯 候，尽收缚之，是故羽不闻知。遂到南郡，士仁、麋芳皆降㈠。蒙入据城，尽得羽及将士家属，皆怃慰，约令军中不得干历人家，有所求取。蒙麾下士，是汝南人， 取民家一笠，以覆官铠，官铠虽公，蒙犹以为犯军令，不可以乡里故而废法，遂垂涕斩之。于是军中震栗，道不拾遗。蒙旦暮使亲近存恤耆老，问所不足，疾病者给 医药，饥寒者赐衣粮。羽府藏财宝，皆封闭以待权至。羽还，在道路，数使人与蒙相闻，蒙辄厚遇其使，周游城中，家家致问，或手书示信。羽人还，私相参讯，咸 知家门无恙，见待过于平时，故羽吏士无斗心。会权寻至，羽自知孤穷，乃走麦城，西至漳乡，众皆委羽而降。权使朱然、潘璋断其径路，即父子俱获，荆州遂定。</p><p>㈠吴书曰：将军士仁在公安拒守，蒙令虞翻说之。翻至城门，谓守者曰：&ldquo;吾欲与汝将军语。&rdquo;仁不肯相见。乃为书曰：&ldquo;明者防祸于未萌，智者图患于 将来，知得知失，可与为人，知存知亡，足别吉凶。大军之行，斥候不及施，烽火不及举，此非天命，必有内应。将军不先见时，时至又不应之，独守萦带之城而不 降，死战则毁宗灭祀，为天下讥笑。吕虎威欲径到南郡，断绝陆道，生路一塞，案其地形，将军为在箕舌上耳，奔走不得免，降则失义，窃为将军不安，幸熟思 焉。&rdquo;仁得书，流涕而降。翻谓蒙曰：&ldquo;此谲兵也，当将仁行，留兵备城。&rdquo;遂将仁至南郡。南郡太守麋芳城守，蒙以仁示之，遂降。</p><p>吴录曰：初，南郡城中失火，颇焚烧军器。羽以责芳，芳内畏惧，权闻而诱之，芳潜相和。及蒙攻之，乃以牛酒出降。</p><p>以蒙为南郡太守，封孱陵侯，㈠赐钱一亿，黄金五百斤。蒙固辞金钱，权不许。封爵未下，会蒙疾发，权时在公安，迎置内殿，所以治护者万方，募封内 有能愈蒙疾者，赐千金。时有针加，权为之惨戚，欲数见其颜色，又恐劳动，常穿壁瞻之，见小能下食则喜，顾左右言笑，不然则咄，夜不能寐。病中瘳，为下赦 令，群臣毕贺。后更增笃，权自临视，命道士于星辰下为之请命。年四十二，遂卒于内殿。时权哀痛甚，为之降损。蒙未死时，所得金宝诸赐尽付府藏，敕主者命绝 之日皆上还，丧事务约。权闻之，益以悲感。</p><p>㈠江表传曰：权于公安大会，吕蒙以疾辞，权笑曰：&ldquo;禽羽之功，子明谋也，今大功已捷，庆赏未行，岂邑邑邪？&rdquo;乃增给步骑鼓吹，敕选虎威将军官属，并南郡、庐江二郡威仪。拜毕还营，兵马导从，前后鼓吹，光耀于路。</p><p>蒙少不修书传，每陈大事，常口占为笺疏。常以部曲事为江夏太守蔡遗所白，蒙无恨意。及豫章太守顾邵卒，权问所用，蒙因荐遗奉职佳吏，权笑曰： &ldquo;君欲为祁奚耶？&rdquo;于是用之。甘宁粗暴好杀，既常失蒙意，又时违权令，权怒之，蒙辄陈请：&ldquo;天下未定，斗将如宁难得，宜容忍之。&rdquo;权遂厚宁，卒得其用。</p><p>蒙子霸袭爵，与守冢三百家，复田五十顷。霸卒，兄琮袭侯。琮卒，弟睦嗣。</p><p>孙权与陆逊论周瑜、鲁肃及蒙曰：&ldquo;公瑾雄烈，胆略兼人，遂破孟德，开拓荆州，邈焉难继，君今继之。公瑾昔要子敬来东，致达于孤，孤与宴语，便及 大略帝王之业，此一快也。后孟德因获刘琮之势，张言方率数十万众水步俱下。孤普请诸将，咨问所宜，无适先对，至子布、文表，俱言宜遣使修檄迎之，子敬即驳 言不可，劝孤急呼公瑾，付任以众，逆而击之，此二快也。且其决计策，意出张苏远矣；后虽劝吾借玄德地，是其一短，不足以损其二长也。周公不求备于一人，故 孤忘其短而贵其长，常以比方邓禹也。又子明少时，孤谓不辞剧易，果敢有胆而已；及身长大，学问开益，筹略奇至，可以次于公瑾，但言议英发不及之耳。图取关 羽，胜于子敬。子敬答孤书云：&ldquo;帝王之起，皆有驱除，羽不足忌。&rdquo;此子敬内不能办，外为大言耳，孤亦恕之，不苟责也。然其作军，屯营不失，令行禁止，部界 无废负，路无拾遗，其法亦美也。&rdquo;</p><p>评曰：曹公乘汉相之资，挟天子而扫群桀，新荡荆城，仗威东夏，于时议者莫不疑贰。周瑜、鲁肃建独断之明，出众人之表，实奇才也。吕蒙勇而有谋断，识军计，谲郝普，禽关羽，最其妙者。初虽轻果妄杀，终于克己，有国士之量，岂徒武将而已乎！孙权之论，优劣允当，故载录焉。</p> 