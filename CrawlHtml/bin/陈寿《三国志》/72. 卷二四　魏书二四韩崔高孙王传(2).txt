 <p>后大兴殿舍，百姓劳役；广采众女，充盈后宫；后宫皇子连夭，继嗣未育。柔上疏曰：&ldquo;二虏狡猾，潜自讲肄，谋动干戈，未图束手；宜畜养将士，缮治甲 兵，以逸待之。而顷兴造殿舍，上下劳扰；若使吴、蜀知人虚实，通谋并势，复俱送死，甚不易也。昔汉文惜十家之资，不营小台之娱；去病虑匈奴之害，不遑治第 之事。况今所损者非惟百金之费，所忧者非徒北狄之患乎？可粗成见所营立，以充朝宴之仪。乞罢作者，使得就农。二方平定，复可徐兴。昔轩辕以二十五子，传祚 弥远；周室以姬国四十，历年滋多。陛下聪达，穷理尽性，而顷皇子连多夭逝，熊罴之祥又未感应。群下之心，莫不悒戚。周礼，天子后妃以下百二十人，嫔嫱之 仪，既以盛矣。窃闻后庭之数，或复过之，圣嗣不昌，殆能由此。臣愚以为可妙简淑媛，以备内官之数，其余尽遣还家。且以育精养神，专静为宝。如此，则螽斯之 徵，可庶而致矣。&rdquo;帝报曰：&ldquo;知卿忠允，乃心王室，辄克昌言；他复以闻。&rdquo;</p><p>时猎法甚峻。宜阳典农刘龟窃於禁内射兔，其功曹张京诣校事言之。帝匿京名，收龟付狱。柔表请告者名，帝大怒曰：&ldquo;刘龟当死，乃敢猎吾禁地。送龟 廷尉，廷尉便当考掠，何复请告者主名，吾岂妄收龟邪？&rdquo;柔曰：&ldquo;廷尉，天下之平也，安得以至尊喜怒而毁法乎？&rdquo;重复为奏，辞指深切。帝意寤，乃下京名。即 还讯，各当其罪。</p><p>时制，吏遭大丧者，百日后皆给役。有司徒吏解弘遭父丧，后有军事，受敕当行，以疾病为辞。诏怒曰：&ldquo;汝非曾、闵，何言毁邪？&rdquo;促收考竟。柔见弘信甚羸劣，奏陈其事，宜加宽贷。帝乃诏曰：&ldquo;孝哉弘也！其原之。&rdquo;</p><p>初，公孙渊兄晃，为叔父恭任内侍，先渊未反，数陈其变。及渊谋逆，帝不忍斩，欲就狱杀之。柔上疏曰：&ldquo;书称&lsquo;用罪伐厥死，用德彰厥善&rsquo;，此王 制之明典也。晃及妻子叛逆之类，诚应枭县，勿使遗育。而臣窃闻晃先数自归，陈渊祸萌，虽为凶族，原心可恕。夫仲尼亮司马牛之忧，祁奚明叔向之过，在昔之美 义也。臣以为晃信有言，宜贷其死；苟自无言，便当斩。今进不赦其命，退不彰其罪，闭著囹圄，使自引分，四方观国，或疑此举也。&rdquo;帝不听，竟遣使赍金屑饮 晃及其妻子，赐以棺、衣，殡敛於宅。㈠</p><p>㈠孙盛曰：闻五帝无诰誓之文，三王无盟祝之事，然则盟誓之文，始自三季，质任之作，起於周微。夫贞夫之一，则天地可动，机心内萌，则鸥鸟不下。 况信不足焉而祈物之必附，猜生於我而望彼之必怀，何异挟冰求温，抱炭希凉者哉？且夫要功之伦，陵肆之类，莫不背情任计，昧利忘亲，纵怀慈孝之爱，或虑倾身 之祸。是以周、郑交恶，汉高请羹，隗嚣捐子，马超背父，其为酷忍如此之极也，安在其因质委诚，取任永固哉？世主若能远览先王闲邪之至道，近鉴狡肆徇利之凶 心，胜之以解网之仁，致之以来苏之惠，d之以雷霆之威，润之以时雨之施，则不恭可敛衽於一朝，湎可屈膝於象魏矣。何必拘厥亲以来其情，逼所爱以制其命 乎？苟不能然，而仗夫计术，笼之以权数，检之以一切，虽览一室而庶徵於四海，法生鄙局，冀或半之暂益，自不得不有不忍之刑，以遂孥戮之罚，亦犹渎盟由乎一 人，而云俾坠其师，无克遗育之言耳。岂得复引四罪不及之典，司马牛获宥之义乎？假令任者皆不保其父兄，辄有二三之言，曲哀其意而悉活之，则长人子危亲自存 之悖。子弟虽质，必无刑戮之忧，父兄虽逆，终无剿绝之虑。柔不究明此术非盛王之道，宜开张远义，蠲此近制，而陈法内之刑以申一人之命，可谓心存小善，非王 者之体。古者杀人之中，又有仁焉。刑之於狱，未为失也。</p><p>臣松之以为辨章事理，贵得当时之宜，无为虚唱大言而终归无用。浮诞之论，不切於实，犹若画魑魅之象，而踬於犬马之形也。质任之兴，非(防) 〔仿〕近世，况三方鼎峙，辽东偏远，羁其亲属以防未然，不为非矣。柔谓晃有先言之善，宜蒙原心之宥。而盛责柔不能开张远理，蠲此近制。不达此言竟为何谓？ 若云猜防为非，质任宜废，是谓应大明先王之道，不预任者生死也。晃之为任，历年已久，岂得於杀活之际，方论至理之本。是何异丛棘既繁，事须判决，空论刑措 之美，无闻当不之实哉？其为迂阔，亦已甚矣，汉高事穷理迫，权以济亲，而总之酷忍之科，既已大有所诬。且自古以来，未有子弟妄告父兄以图全身者，自存之 悖，未之或闻。晃以兄告弟，而其事果验。谓晃应杀，将以遏防。若言之亦死，不言亦死，岂不杜归善之心，失正刑之中哉？若赵括之母，以先请获免，锺会之兄， 以密言全子，古今此比，盖为不少。晃之前言，事同斯例，而独遇否闭，良可哀哉！</p><p>是时，杀禁地鹿者身死，财产没官，有能觉告者厚加赏赐。柔上疏曰：&ldquo;圣王之御世，莫不以广农为务，俭用为资。夫农广则谷积，用俭则财畜，畜财积 谷而有忧患之虞者，未之有也。古者，一夫不耕，或为之饥；一妇不织，或为之寒。中间已来，百姓供给众役，亲田者既减，加顷复有猎禁，群鹿犯暴，残食生苗， 处处为害，所伤不赀。民虽障防，力不能御。至如荥阳左右，周数百里，岁略不收，元元之命，实可矜伤。方今天下生财者甚少，而麋鹿之损者甚多。卒有兵戎之 役，凶年之灾，将无以待之。惟陛下览先圣之所念，愍稼穑之艰难，宽放民间，使得捕鹿，遂除其禁，则众庶久济，莫不悦豫矣。&rdquo;㈠</p><p>㈠魏名臣奏载柔上疏曰：&ldquo;臣深思陛下所以不早取此鹿者，诚欲使极蕃息，然后大取以为军国之用。然臣窃以为今鹿但有日耗，终无从得多也。何以知 之？今禁地广轮且千余里，臣下计无虑其中有虎大小六百头，狼有五百头，狐万头。使大虎一头三日食一鹿，一虎一岁百二十鹿，是为六百头虎一岁食七万二千头鹿 也。使十狼日共食一鹿，是为五百头狼一岁共食万八千头鹿。鹿子始生，未能善走，使十狐一日共食一子，比至健走一月之间，是为万狐一月共食鹿子三万头也。大 凡一岁所食十二万头。其雕鹗所害，臣置不计。以此推之，终无从得多，不如早取之为便也。&rdquo;</p><p>顷之，护军营士窦礼近出不还。营以为亡，表言逐捕，没其妻盈及男女为官奴婢。盈连至州府，称冤自讼，莫有省者。乃辞诣廷尉。柔问曰：&ldquo;汝何以知 夫不亡？&rdquo;盈垂泣对曰：&ldquo;夫少单特，养一老妪为母，事甚恭谨，又哀号，抚视不离，非是轻狡不顾室家者也。&rdquo;柔重问曰：&ldquo;汝夫不与人有怨雠乎？&rdquo;对曰： &ldquo;夫良善，与人无雠。&rdquo;又曰：&ldquo;汝夫不与人交钱财乎？&rdquo;对曰：&ldquo;尝出钱与同营士焦子文，求不得。&rdquo;时子文m坐小事系狱，柔乃见子文，问所坐。言次，曰： &ldquo;汝颇曾举人钱不？&rdquo;子文曰：&ldquo;自以单贫，初不敢举人钱物也。&rdquo;柔察子文色动，遂曰：&ldquo;汝昔举窦礼钱，何言不邪？&rdquo;子文怪知事露，应对不次。柔曰：&ldquo;汝已 杀礼，便宜早服。&rdquo;子文於是叩头，具首杀礼本末，埋藏处所。柔便遣吏卒，承子文辞往掘礼，即得其尸。诏书复盈母子为平民。班下天下，以礼为戒。</p><p>在官二十三年，转为太常，旬日迁司空，后徙司徒。太傅司马宣王奏免曹爽，皇太后诏召柔假节行大将军事，据爽营。太傅谓柔曰：&ldquo;君为周勃矣。&rdquo;爽 诛，进封万岁乡侯。高贵乡公即位，进封安国侯，转为太尉。常道乡公即位，增邑并前四千，前后封二子亭侯。景元四年，年九十薨，谥曰元侯。孙浑嗣。咸熙中， 开建五等，以柔等著勋前朝，改封浑昌陆子。㈠</p><p>㈠晋诸公赞曰：柔长子俊，大将军掾，次诞，历三州刺史、太仆。诞放率不伦，而决烈过人。次光，字宣茂，少习家业，明练法理。晋武帝世，为黄沙御史，与中丞同，迁守廷尉，后即真。兄诞与光异操，谓光小节，常轻侮之，而光事诞愈谨。终於尚书令。追赠司空。</p><p>孙礼字德达，涿郡容城人也。太祖平幽州，召为司空军谋掾。初丧乱时，礼与母相失，同郡马台求得礼母，礼推家财尽以与台。台后坐法当死，礼私导令逾狱自首，既而曰：&ldquo;臣无逃亡之义。&rdquo;径诣刺奸主簿温恢。恢嘉之，具白太祖，各减死一等。</p><p>后除河间郡丞，稍迁荥阳都尉。鲁山中贼数百人，保固险阻，为民作害；乃徙礼为鲁相。礼至官，出俸谷，发吏民，募首级，招纳降附，使还为间，应时平泰。历山阳、平原、平昌、琅邪太守。从大司马曹休征吴於夹石，礼谏以为不可深入，不从而败。迁阳平太守，入为尚书。</p><p>明帝方修宫室，而节气不和，天下少谷。礼固争，罢役，诏曰：&ldquo;敬纳谠言，促遣民作。&rdquo;时李惠监作，复奏留一月，有所成讫。礼径至作所，不复重奏，称诏罢民，帝奇其意而不责也。</p><p>帝猎於大石山，虎趋乘舆，礼便投鞭下马，欲奋剑斫虎，诏令礼上马。明帝临崩之时，以曹爽为大将军，宜得良佐，於床下受遗诏，拜礼大将军长史，加 散骑常侍。礼亮直不挠，爽弗便也，以为扬州刺史，加伏波将军，赐爵关内侯。吴大将全琮帅数万众来侵寇，时州兵休使，在者无几。礼躬勒卫兵御之，战於芍陂， 自旦及暮，将士死伤过半。礼犯蹈白刃，马被数创，手秉⒐模奋不顾身，贼众乃退。诏书慰劳，赐绢七百匹。礼为死事者设祀哭临，哀号发心，皆以绢付亡者家， 无以入身。</p><p>徵拜少府，出为荆州刺史，迁冀州牧。太傅司马宣王谓礼曰：&ldquo;今清河、平原争界八年，更二刺史，靡能决之；虞、芮待文王而了，宜善令分明。&rdquo;礼 曰：&ldquo;讼者据墟墓为验，听者以先老为正，而老者不可加以\楚，又墟墓或迁就高敞，或徙避仇雠。如今所闻，虽皋陶犹将为难。若欲使必也无讼，当以烈祖初封平 原时图决之。何必推古问故，以益辞讼？昔成王以桐叶戏叔虞，周公便以封之。今图藏在天府，便可於坐上断也，岂待到州乎？&rdquo;宣王曰：&ldquo;是也。当别下图。&rdquo;礼 到，案图宜属平原。而曹爽信清河言，下书云：&ldquo;图不可用，当参异同。&rdquo;礼上疏曰：&ldquo;管仲霸者之佐，其器又小，犹能夺伯氏骈邑，使没齿无怨言。臣受牧伯之 任，奉圣朝明图，验地著之界，界实以王翁河为限；而g以马丹候为验，诈以鸣犊河为界。假虚讼诉，疑误台阁。窃闻众口铄金，浮石沈木，三人成虎，慈母投其 杼。今二郡争界八年，一朝决之者，缘有解书图画，可得寻案`校也。平原在两河，向东上，其间有爵堤，爵堤在高唐西南，所争地在高唐西北，相去二十余里，可 谓长叹息流涕者也。案解与图奏而g不受诏，此臣软弱不胜其任，臣亦何颜尸禄素餐。&rdquo;辄束带著履，驾车待放。爽见礼奏，大怒。劾礼怨望，结刑五岁。在家期 年，众人多以为言，除城门校尉。</p><p>时匈奴王刘靖部众强盛，而鲜卑数寇边，乃以礼为并州刺史，加振武将军，使持节，护匈奴中郎将。往见太傅司马宣王，有忿色而无言。宣王曰：&ldquo;卿得 并州，少邪？恚理分界失分乎？今当远别，何不滓玻&rdquo;礼曰：&ldquo;何明公言之乖细也！礼虽不德，岂以官位往事为意邪？本谓明公齐踪伊、吕，匡辅魏室，上报明帝 之，下建万世之勋。今社稷将危，天下凶凶，此礼之所以不悦也。&rdquo;因涕泣横流。宣王曰：&ldquo;且止，忍不可忍。&rdquo;爽诛后，入为司隶校尉，凡临七郡五州，皆有威 信。迁司空，封大利亭侯，邑一百户。礼与卢毓同郡时辈，而情好不睦。为人虽互有长短，然名位略齐云。嘉平二年薨，谥曰景侯。孙元嗣。</p><p>王观字伟台，东郡廪丘人也。少孤贫励志，太祖召为丞相文学掾，出为高唐、阳泉、、任令，所在称治。文帝践阼，入为尚书郎、廷尉监，出为南阳、 涿郡太守。涿北接鲜卑，数有寇盗，观令边民十家已上，屯居，筑京候。时或有不原者，观乃假遣朝吏，使归助子弟，不与期会，但敕事讫各还。於是吏民相率不督 自劝，旬日之中，一时俱成。守御有备，寇钞以息。明帝即位，下诏书使郡县条为剧、中、平者。主者欲言郡为中平，观教曰：&ldquo;此郡滨近外虏，数有寇害，云何不 为剧邪？&rdquo;主者曰：&ldquo;若郡为外剧，恐於明府有任子。&rdquo;观曰：&ldquo;夫君者，所以为民也。今郡在外剧，则於役条当有降差。岂可为太守之私而负一郡之民乎？&rdquo;遂言 为外剧郡，后送任子诣。时观但有一子而又幼弱。其公心如此。观治身清素，帅下以俭，僚属承风，莫不自励。</p><p>明帝幸许昌，召观为治书侍御史，典行台狱。时多有仓卒喜怒，而观不阿意顺指。太尉司马宣王请观为从事中郎，迁为尚书，出为河南尹，徙少府。大将 军曹爽使材官张达斫家屋材，及诸私用之物，观闻知，皆录夺以没官。少府统三尚方御府内藏玩弄之宝，爽等奢放，多有干求，惮观守法，乃徙为太仆。司马宣王诛 爽，使观行中领军，据爽弟羲营，赐爵关内侯，复为尚书，加驸马都尉。高贵乡公即位，封中乡亭侯。顷之，加光禄大夫，转为右仆射。常道乡公即位，进封阳乡 侯，增邑千户，并前二千五百户。迁司空，固辞，不许，遣使即第拜授。就官数日，上送印绶，辄自舆归里舍。薨于家，遗令藏足容棺，不设明器，不封不树。谥曰 肃侯。子悝嗣。咸熙中，开建五等，以观著勋前朝，改封悝胶东子。</p><p>评曰：韩暨处以静居行化，出以任职流称；崔林简朴知能；高柔明於法理；孙礼刚断伉厉；王观清劲贞白：咸克致公辅。及暨年过八十，起家就列；柔保官二十年，元老终位：比之徐邈、常林，於兹为疚矣。</p> 