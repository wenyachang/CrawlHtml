 <p>㈠王隐交广记曰：吴后复置广州，以南阳滕修为刺史。或语修虾须长一丈，修不信，其人后故至东海，取虾须长四丈四尺，封以示修，修乃服之。</p><p>潘浚卒，岱代浚领荆州文书，与陆逊并在武昌，故督蒲圻。顷之，廖式作乱，攻围城邑，零陵、苍梧、郁林诸郡骚扰，岱自表辄行，星夜兼路。权遣使追 拜岱交州牧，及遣诸将唐咨等骆驿相继，攻讨一年破之，斩式及遣诸所伪署临贺太守费杨等，并其支党，郡县悉平，复还武昌。时年已八十，然体素精勤，躬亲王 事。奋威将军张承与岱书曰：&ldquo;昔旦]翼周，二南作歌，今则足下与陆子也。忠勤相先，劳谦相让，功以权成，化与道合，君子叹其德，小人悦其美。加以文书鞅 掌，宾客终日，罢不舍事，劳不言倦，又知上马辄自超乘，不由跨蹑，如此足下过廉颇也，何其事事快也。周易有之，礼言恭，德言盛，足下何有尽此美耶！&rdquo;及陆 逊卒，诸葛恪代逊，权乃分武昌为两部，岱督右部，自武昌上至蒲圻。迁上大将军，拜子凯副军校尉，监兵蒲圻。孙亮即位，拜大司马。</p><p>岱清身奉公，所在可述。初在交州，历年不饷家，妻子饥乏。权闻之叹息，以让群臣曰：&ldquo;吕岱出身万里，为国勤事，家门内困，而孤不早知。股肱耳目，其责安在？&rdquo;于是加赐钱米布绢，岁有常限。</p><p>始，岱亲近吴郡徐原，慷慨有才志，岱知其可成，赐巾□，与共言论，后遂荐拔，官至侍御史。原性忠壮，好直言，岱时有得失，原辄谏诤，又公论之， 人或以告岱，岱叹曰：&ldquo;是我所以贵德渊者也。&rdquo;及原死，岱哭之甚哀，曰：&ldquo;德渊，吕岱之益友，今不幸，岱复于何闻过？&rdquo;谈者美之。</p><p>太平元年，年九十六卒，子凯嗣。遗令殡以素棺，疏巾布□，葬送之制，务从约俭，凯皆奉行之。</p><p>周鲂字子鱼，吴郡阳羡人也。少好学，举孝廉，为宁国长，转在怀安。钱唐大帅彭式等蚁聚为寇，以鲂为钱唐侯相，旬月之间，斩式首及其支党，迁丹杨 西部都尉。黄武中，鄱阳大帅彭绮作乱，攻没属城，乃以鲂为鄱阳太守，与胡综戮力攻讨，遂生禽绮，送诣武昌，加昭义校尉。被命密求山中旧族名帅为北敌所闻知 者，令谲挑魏大司马扬州牧曹休。鲂答，恐民帅小丑不足仗任，事或漏泄，不能致休，乞遣亲人赍笺七条以诱休：</p><p>其一曰：&ldquo;鲂以千载徼幸，得备州民，远隔江川，敬恪未显，瞻望云景，天实为之。精诚微薄，名位不昭，虽怀焦渴，曷缘见明？狐死首丘，人情恋本， 而逼所制，奉觌礼违。每独矫首西顾，未尝不寤寐劳叹，展转反侧也。今因隙穴之际，得陈宿昔之志，非神启之，岂能致此！不胜翘企，万里托命。谨遣亲人董岑、 邵南等托叛奉笺。时事变故，列于别纸，惟明公君侯垂日月之光，照远民之趣，永令归命者有所戴赖。&rdquo;</p><p>其二曰：&ldquo;鲂远在边隅，江汜分绝，恩泽教化，未蒙抚及，而于山谷之间，遥陈所怀，惧以大义，未见信纳。夫物有感激，计因变生，古今同揆。鲂仕东 典郡，始愿已获，铭心立报，永矣无贰。岂图顷者中被横谴，祸在漏刻，危于投卵，进有离合去就之宜，退有诬罔枉死之咎，虽志行轻微，存没一节，顾非其所，能 不怅然！敢缘古人，因知所归，拳拳输情，陈露肝膈。乞降春天之润，哀拯其急，不复猜疑，绝其委命。事之宣泄，受罪不测，一则伤慈损计，二则杜绝向化者心， 惟明使君远览前世，矜而愍之，留神所质，速赐秘报。鲂当候望举动，俟须向应。&rdquo;</p><p>其三曰：&ldquo;鲂所代故太守广陵王靖，往者亦以郡民为变，以见谴责，靖勤自陈释，而终不解，因立密计，欲北归命，不幸事露，诛及婴孩。鲂既目见靖 事，且观东主一所非薄，O不复厚，虽或舍，终见翦除。今又令鲂领郡者，是欲责后效。必杀鲂之趣也。虽尚视息，忧惕焦灼，未知躯命，竟在何时。人居世闲， 犹白驹过隙，而常抱危怖，其可言乎！惟当陈愚，重自披尽，惧以卑贱，未能采纳。愿明使君少垂详察，忖度其言。今此郡民，虽外名降首，而故在山草，看伺空 隙，欲复为乱，为乱之日，鲂命讫矣。东主顷者潜部分诸将，图欲北进。吕范、孙韶等入淮，全琮、朱桓趋合肥，诸葛瑾、步骘、朱然到襄阳，陆议、潘璋等讨梅 敷。东主中营自掩石阳，别遣从弟孙奂治安陆城，修立邸阁，辇赀运粮，以为军储，又命诸葛亮进指关西，江边诸将无复在者，才留三千所兵守武昌耳。若明使君以 万兵从皖南首江渚，鲂便从此率厉吏民，以为内应。此方诸郡，前后举事，垂成而败者，由无外援使其然耳；若北军临境，传檄属城，思咏之民，谁不企踵？愿明使 君上观天时，下察人事，中参蓍龟，则足昭往言之不虚也。&rdquo;</p><p>其四曰：&ldquo;所遣董岑、邵南少长家门，亲之信之，有如儿子，是以特令赍笺，托叛为辞，目语心计，不宣唇齿，骨肉至亲，无有知者。又已敕之，到州当 言往降，欲北叛来者得传之也。鲂建此计，任之于天，若其济也，则有生全之福；邂逅泄漏，则受夷灭之祸。常中夜仰天，告誓星辰。精诚之微，岂能上感，然事急 孤穷，惟天是诉耳。遣使之日，载生载死，形存气亡，魄爽恍惚。私恐使君未深保明，岑、南二人可留其一，以为后信。一赍教还，教还故当言悔叛还首。东主有常 科，悔叛还者，皆自原罪。如是彼此俱塞，永无端原。县命西望，涕笔俱下。&rdquo;</p><p>其五曰：&ldquo;鄱阳之民，实多愚劲，帅之赴役，未即应人，倡之为变，闻声响\。今虽降首，盘节未解，山栖草藏，乱心犹存，而今东主图兴大众，举国悉 出，江边空旷，屯坞虚损，惟有诸刺奸耳。若因是际而骚动此民，一旦可得便会，然要恃外援，表里机互，不尔以往，无所成也。今使君若从皖道进住江上，鲂当从 南对岸历口为应。若未径到江岸，可住百里上，令此闲民知北军在彼，即自善也。此闲民非苦饥寒而甘兵寇，苦于征讨，乐得北属，但穷困举事，不时见应，寻受其 祸耳。如使石阳及青、徐诸军首尾相衔，牵缀往兵，使不得速退者，则善之善也。鲂生在江、淮，长于时事，见其便利，百举百捷，时不再来，敢布腹心。&rdquo;</p><p>其六曰：&ldquo;东主致恨前者不拔石阳，今此后举，大合新兵，并使潘浚发夷民，人数甚多，闻豫设科条，当以新羸兵置前，好兵在后，攻城之日，云欲以羸 兵填堑，使即时破，虽未能然，是事大趣也。私恐石阳城小，不能久留往兵，明使君速垂救济，诚宜疾密。王靖之变，其鉴不远。今鲂归命，非复在天，正在明使君 耳。若见救以往，则功可必成，如见救不时，则与靖等同祸。前彭绮时，闻旌麾在逢龙，此郡民大小欢喜，并思立效。若留一月日闲，事当大成，恨去电速，东得增 众专力讨绮，绮始败耳。愿使君深察此言。&rdquo;</p><p>其七曰：&ldquo;今举大事，自非爵号无以劝之，乞请将军、侯印各五十纽，郎将印百纽，校尉、都尉印各二百纽，得以假授诸魁帅，奖厉其志，并乞请幢麾数 十，以为表帜，使山兵吏民，目瞻见之，知去就之分已决，承引所救画定。又彼此降叛，日月有人，阔狭之闲，辄得闻知。今之大事，事宜神密，若省鲂笺，乞加隐 秘。伏知智度有常，防虑必深，鲂怀忧震灼，启事蒸仍，乞未罪怪。&rdquo;</p><p>鲂因别为密表曰：&ldquo;方北有逋寇，固阻河洛，久稽王诛，自擅朔土，臣曾不能吐奇举善，上以光赞洪化，下以输展万一，忧心如捣，假寐忘寝。圣朝天 覆，含臣无效，猥发优命，敕臣以前诱致贼休，恨不如计。令于郡界求山谷魁帅为北贼所闻知者，令与北通。臣伏思惟，喜怖交集，窃恐此人不可卒得，假使得之， 惧不可信，不如令臣谲休，于计为便。此臣得以经年之冀愿，逢值千载之一会，辄自督竭，竭尽顽蔽，撰立笺草以诳诱休者，如别纸。臣知无古人单复之术，加卒奉 大略，蒙狼狈，惧以轻愚，忝负特施，豫怀忧灼。臣闻唐尧先天而天弗违，博询刍荛，以成盛勋。朝廷神谟，欲必致休于步度之中，灵赞圣规，休必自送，使六军 囊括，虏无孑遗，威风电迈，天下幸甚。谨拜表以闻，并呈笺草，惧于浅局，追用悚息。&rdquo;被报施行。休果信鲂，帅步骑十万，辎重满道，径来入皖。鲂亦合众，随 陆逊横截休，休幅裂瓦解，斩获万计。</p><p>鲂初建密计时，频有郎官奉诏诘问诸事，鲂乃诣部郡门下，因下发谢，故休闻之，不复疑虑。事捷军旋，权大会诸将欢宴，酒酣，谓鲂曰：&ldquo;君下发载义，成孤大事，君之功名，当书之竹帛。&rdquo;加裨将军，赐爵关内侯。㈠</p><p>㈠徐众评曰：夫人臣立功效节，虽非一涂，然各有分也。为将执桴鼓，则有必死之义，志守则有不假器之义，死必得所，义在不苟。鲂为郡守，职在治民，非君所命，自占诱敌，髡剔发肤，以徇功名，虽事济受爵，非君子所美。</p><p>贼帅董嗣负阻劫钞，豫章、临川并受其害。㈠吾粲、唐咨尝以三千兵攻守，连月不能拔。鲂表乞罢兵，得以便宜从事。鲂遣闲谍，授以方策，诱狙杀嗣。嗣弟怖惧，诣武昌降于陆逊，乞出平地，自改为善，由是数郡无复忧惕。</p><p>㈠臣松之案：孙亮太平二年始立临川郡，是时未有临川。</p><p>鲂在郡十三年卒，赏善罚恶，威恩并行。子处，亦有文武材干，天纪中为东观令、无难督。㈠</p><p>㈠虞预晋书曰：处入晋，为御史中丞，多所弹纠，不避强御。齐万年反，以处为建威将军，西征，众寡不敌，处临陈慷慨，奋不顾身，遂死于战场，追赠 平西将军。处子堋⒃，皆有才力，中兴之初，并见宠任。其诸子侄悉处列位，为扬土豪右，而札凶淫放恣，为百姓所苦。泰宁中，王敦诛之，灭其族。</p><p>钟离牧字子干，会稽山阴人，汉鲁相意七世孙也。㈠少爰居永兴，躬自垦田，种稻二十余亩。临熟，县民有识认之，牧曰：&ldquo;本以田荒，故垦之耳。&rdquo;遂 以稻与县人。县长闻之，召民系狱，欲绳以法，牧为之请。长曰：&ldquo;君慕承宫，自行义事，㈡仆为民主，当以法率下，何得寝公宪而从君邪？&rdquo;牧曰：&ldquo;此是郡界， 缘君意顾，故来住。今以少稻而杀此民，何心复留？&rdquo;遂出装，还山阴，长自往止之，为释系民。民惭惧，率妻子舂所取稻得六十斛米，送还牧，牧闭门不受。民 输置道旁，莫有取者。牧由此发名。㈢</p><p>㈠会稽典录曰：牧父绪，楼船都尉，兄S，上计吏，少与同郡谢赞、吴郡顾谭齐名。牧童龀时号为迟讷，S常谓人曰：&ldquo;牧必胜我，不可轻也。&rdquo;时人皆以为不然。</p><p>㈡续汉书曰：宫字少子，琅邪人，尝在蒙阴山中耕种禾黍，临熟，人就认之，宫便推与而去，由是发名，位至左中郎将、侍中。</p><p>㈢徐众评曰：牧蹈长者之规。问者曰：&ldquo;如牧所行，犯而不校，又从而救之，直而不有，又还而不受，可不谓之仁让乎哉？&rdquo;答曰：&ldquo;异乎吾所闻。原宪 之问于孔子曰：&lsquo;克伐怨欲不行焉，可以为仁乎？&rsquo;孔子曰：&lsquo;可以为难矣，仁则吾不知也。&rsquo;&lsquo;恶不仁者，其为仁矣。&rsquo;今小民不展四体，而认人之稻，不仁甚 矣，而牧推而与之，又救其罪，斯为让非其义，所救非人，非所谓恶不仁者。苟不恶不仁，安得为仁哉！苍梧浇娶妻而美，让于其兄；尾生笃信，水至不去而死；直 躬好直，证父攘羊；申鸣奉法，尽忠于君而执其父。忠信直让，此四行者，圣贤之所贵也。然不贵苍梧之让，非让道也；不取尾生之信，非信所也；不许直躬之直， 非直体也；不嘉申鸣之忠，非忠意也。今牧犯而不校，还而不取，可以为难矣，未得为仁让也。夫圣人以德报德，以直报怨，而牧欲以德报怨，非也。必不得已，二 者何从？吾从孔子也。&rdquo;</p><p>赤乌五年，从郎中补太子辅义都尉，迁南海太守。㈠还为丞相长史，转司直，迁中书令。会建安、鄱阳、新都三郡山民作乱，出牧为监军使者，讨平之。贼帅黄乱、常俱等出其部伍，以充兵役。封秦亭侯，拜越骑校尉。</p><p>㈠会稽典录曰：高凉贼率仍弩等破略百姓，残害吏民，牧越界扑讨，旬日降服。又揭阳县贼率曾夏等众数千人，历十余年，以侯爵杂缯千匹，下书购募， 绝不可得。牧遣使慰譬，登皆首服，自改为良民。始兴太守羊与太常滕胤书曰：&ldquo;钟离子干吾昔知之不熟，定见其在南海，威恩部伍，智勇分明，加操行清纯，有 古人之风。&rdquo;其见贵如此。在郡四年，以疾去职。</p><p>永安六年，蜀并于魏，武陵五溪夷与蜀接界，时论惧其叛乱，乃以牧为平魏将军，领武陵太守，往之郡。魏遣汉葭县长郭纯试守武陵太守，率涪陵民入蜀 迁陵界，屯于赤沙，诱致诸夷邑君，或起应纯，又进攻酉阳县，郡中震惧。牧问朝吏曰：&ldquo;西蜀倾覆，边境见侵，何以御之？&rdquo;皆对曰：&ldquo;今二县山险，诸夷阻兵， 不可以军惊扰，惊扰则诸夷盘结。宜以渐安，可遣恩信吏宣教慰劳。&rdquo;牧曰：&ldquo;不然。外境内侵，诳诱人民，当及其根柢未深而扑取之，此救火贵速之势也。&rdquo;敕外 趣严，掾史沮议者便行军法。抚夷将军高尚说牧曰：&ldquo;昔潘太常督兵五万，然后以讨五溪夷耳。是时刘氏连和，诸夷率化，今既无往日之援，而郭纯已据迁陵，而明 府以三千兵深入，尚未见其利也。&rdquo;牧曰：&ldquo;非常之事，何得循旧？&rdquo;即率所领，晨夜进道，缘山险行，垂二千里，从塞上，斩恶民怀异心者魁帅百余人及其支党凡 千余级，纯等散，五溪平。迁公安督、扬武将军，封都乡侯，徙濡须督㈠。复以前将军假节，领武陵太守。卒官。家无余财，士民思之。子t嗣，代领兵。㈡</p><p>㈠会稽典录曰：牧之在濡须，深以进取可图，而不敢陈其策，与侍中东观令朱育宴，慨然叹息。育谓牧恨于策爵未副，因谓牧曰：&ldquo;朝廷诸君，以际会坐 取高官，亭侯功无与比，不肯在人下，见顾者犹以于邑，况于侯也！&rdquo;牧笑而答曰：&ldquo;卿之所言，未获我心也。马援有言，人当功多而赏薄。吾功不足录，而见宠已 过当，岂以为恨？国家不深相知，而见害朝人，是以默默不敢有所陈。若其不然，当建进取之计，以报所受之恩，不徒自守而已，愤叹以此也。&rdquo;育复曰：&ldquo;国家已 自知侯，以侯之才，无为不成。愚谓自可陈所怀。&rdquo;牧曰：&ldquo;武安君谓秦王云：&ldquo;非成业难，得贤难；非得贤难，用之难；非用之难，任之难。&rdquo;武安君欲为秦王并 兼六国，恐授事而不见任，故先陈此言。秦王既许而不能，卒陨将成之业，赐剑杜邮。今国家知吾，不如秦王之知武安，而害吾者有过范睢。大皇帝时，陆丞相讨鄱 阳，以二千人授吾，潘太常讨武陵，吾又有三千人，而朝廷下议，弃吾于彼，使江渚诸督，不复发兵相继。蒙国威灵自济，今日何为常。向使吾不料时度宜，苟有所 陈，至见委以事，不足兵势，终有败绩之患，何无不成之有？&rdquo;</p><p>㈡会稽典录曰：牧次子盛，亦履恭让，为尚书郎。弟徇领兵为将，拜偏将军，戍西陵，与监军使者唐盛论地形势，谓宜城、信陵为建平援，若不先城，敌 将先入。盛以施绩、留平，智略名将，屡经于彼，无云当城之者，不然徇计。后半年，晋果遣将修信陵城。晋军平吴，徇领水军督，临陈战死。</p><p>评曰：山越好为叛乱，难安易动，是以孙权不遑外御，卑词魏氏。凡此诸臣，皆克宁内难，绥静邦域者也。吕岱清恪在公；周鲂谲略多奇；钟离牧蹈长者之规；全琮有当世之才，贵重于时，然不检奸子，获讥毁名云。</p> 