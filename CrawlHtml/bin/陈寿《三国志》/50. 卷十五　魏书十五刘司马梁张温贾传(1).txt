 <p>刘馥字元颖，沛国相人也。避乱扬州，建安初，说袁术将戚寄、秦翊，使率众与俱诣太祖。太祖悦之，司徒辟为掾。后孙策所置庐江太守李述攻杀扬州刺史严象，庐江梅乾、雷绪、陈兰等聚众数万在江、淮间，郡县残破。太祖方有袁绍之难，谓馥可任以东南之事，遂表为扬州刺史。</p><p>馥既受命，单马造合肥空城，建立州治，南怀绪等，皆安集之，贡献相继。数年中恩化大行，百姓乐其政，流民越江山而归者以万数。於是聚诸生，立学校，广屯田，兴治芍陂及(茹)〔茄〕陂、七门、吴塘诸煲愿鹊咎铮官民有畜。又高为城垒，多积木石，编作草苫数千万枚，益贮鱼膏数千斛，为战守备。</p><p>建安十三年卒。孙权率十万众攻围合肥城百余日，时天连雨，城欲崩，於是以苫蓑覆之，夜然脂照城外，视贼所作而为备，贼以破走。扬州士民益追思之，以为虽董安于之守晋阳，不能过也。及陂塘之利，至今为用。</p><p>馥子靖，黄初中从黄门侍郎迁庐江太守，诏曰：&ldquo;卿父昔为彼州，今卿复据此郡，可谓克负荷者也。&rdquo;转在河内，迁尚书，赐爵关内侯，出为河南尹。散骑常侍应璩书与靖曰：&ldquo;入作纳言，出临京任。富民之术，日引月长。O落高峻，绝穿窬之心。五种别出，远水火之灾。农器必具，无失时之阙。蚕麦有苫备之用，无雨湿之虞。封符指期，无流连之吏。鳏寡孤独，蒙廪振之实。加之以明`幽微，重之以秉宪不挠；有司供承王命，百里垂拱仰办。虽昔赵、张、三王之治，未足以方也。&rdquo;靖为政类如此。初虽如碎密，终於百姓便之，有馥遗风。母丧去官，后为大司农卫尉，进封广陆亭侯，邑三百户。上疏陈儒训之本曰：&ldquo;夫学者，治乱之轨仪，圣人之大教也。自黄初以来，崇立太学二十余年，而寡有成者，盖由博士选轻，诸生避役，高门子弟，耻非其伦，故无学者。虽有其名而无其人，虽设其教而无其功。宜高选博士，取行为人表，经任人师者，掌教国子。依遵古法，使二千石以上子孙，年从十五，皆入太学。明制黜陟荣辱之路；其经明行修者，则进之以崇德；荒教废业者，则退之以惩恶；举善而教不能则劝，浮华交游，不禁自息矣。阐弘大化，以绥未宾；六合承风，远人来格。此圣人之教，致治之本也。&rdquo;后迁镇北将军，假节都督河北诸军事。靖以为&ldquo;经常之大法，莫善於守防，使民夷有别&rdquo;。遂开拓边守，屯据险要。又修广戾陵渠大欤水溉灌蓟南北；三更种稻，边民利之。嘉平六年薨，追赠征北将军，进封建成乡侯，谥曰景侯。子熙嗣。㈠</p><p>㈠晋阳秋曰：刘弘字叔和，熙之弟也。弘与晋世祖同年，居同里，以旧恩屡登显位。自靖至弘，世不旷名，而有政事才。晋西朝之末，弘为车骑大将军开府，荆州刺史，假节都督荆、交、广州诸军事，封新城郡公。其在江、汉，值王室多难，得专命一方，尽其器能。推诚群下，厉以公义，简刑狱，务农桑。每有兴发，手书郡国，丁宁款密，故莫不感悦，颠倒奔赴，咸曰&ldquo;得刘公一纸书，贤於十部从事也&rdquo;。时帝在长安，命弘得选用宰守。徵士武陵伍朝高尚其事，牙门将皮初有勋江汉，弘上朝为零陵太守，初为襄阳太守。诏书以襄阳显郡，初资名轻浅，以弘婿夏侯陟为襄阳。弘曰：&ldquo;夫统天下者当与天下同心，治一国者当与一国推实。吾统荆州十郡，安得十女婿，然后为治哉！&rdquo;乃表&ldquo;陟姻亲，旧制不得相监临事，初勋宜见酬&rdquo;。报听之，众益服其公当。广汉太守辛冉以天子蒙尘，四方云扰，进从横计於弘。弘怒斩之，时人莫不称善。</p><p>晋诸公赞曰：于时天下虽乱，荆州安全。弘有刘景升保有江汉之志，不附太傅司马越。越甚衔之。会弘病卒。子[，北中郎将。</p><p>司马朗字伯达，河内温人也。㈠九岁，人有道其父字者，朗曰：&ldquo;慢人亲者，不敬其亲者也。&rdquo;客谢之。十二，试经为童子郎，监试者以其身体壮大，疑朗匿年，劾问。朗曰：&ldquo;朗之内外，累世长大，朗虽稚弱，无仰高之风，损年以求早成，非志所为也。&rdquo;监试者异之。后关东兵起，故冀州刺史李邵家居野王，近山险，欲徙居温。朗谓邵曰：&ldquo;齿之喻，岂唯虞、虢，温与野王即是也；今去彼而居此，是为避朝亡之期耳。且君，国人之望也，今寇未至而先徙，带山之县必骇，是摇动民之心而开奸宄之原也，窃为郡内忧之。&rdquo;邵不从。边山之民果乱，内徙，或为寇钞。</p><p>㈠司马彪序传曰：朗祖父俊，字元异，博学好古，倜傥有大度。长八尺三寸，腰带十围，仪状魁岸，与众有异，乡党宗族咸景附焉。位至颍川太守。父防，字建公，性质直公方，虽间居宴处，威仪不忒。雅好汉书名臣列传，所讽诵者数十万言。少仕州郡，历官洛阳令、京兆尹，以年老转拜骑都尉。养志闾巷，阖门自守。诸子虽冠成人，不命曰进不敢进，不命曰坐不敢坐，不指有所问不敢言，父子之间肃如也。年七十一，建安二十四年终。有子八人，朗最长，次即晋宣皇帝也。</p><p>是时董卓迁天子都长安，卓因留洛阳。朗父防为治书御史，当徙西，以四方云扰，乃遣朗将家属还本县。或有告朗欲逃亡者，执以诣卓，卓谓朗曰：&ldquo;卿与吾亡和岁，几大相负！&rdquo;朗因曰：&ldquo;明公以高世之德，遭阳九之会，清除群秽，广举贤士，此诚虚心垂虑，将兴至治也。威德以隆，功业以著，而兵难日起，州郡鼎沸，郊境之内，民不安业，捐弃居产，流亡藏窜，虽四关设禁，重加刑戮，犹不绝息，此朗之所以於邑也。原明公监观往事，少加三思，即荣名并於日月，伊、周不足侔也。&rdquo;卓曰：&ldquo;吾亦悟之，卿言有意！&rdquo;㈠</p><p>㈠臣松之案朗此对，但为称述卓功德，未相箴诲而已。了不自申释，而卓便云&ldquo;吾亦悟之，卿言有意&rdquo;！客主之辞如为不相酬塞也。</p><p>朗知卓必亡，恐见留，即散财物以赂遗卓用事者，求归乡里。到谓父老曰；&ldquo;董卓悖逆，为天下所仇，此忠臣义士奋发之时也。郡与京都境壤相接，洛东有成皋，北界大河，天下兴义兵者若未得进，其势必停於此。此乃四分五裂战争之地，难以自安，不如及道路尚通，举宗东到黎阳。黎阳有营兵，赵威孙乡里旧婚，为监营谒者，统兵马，足以为主。若后有变，徐复观望未晚也。&rdquo;父老恋旧，莫有从者，惟同县赵咨，将家属俱与朗往焉。后数月，关东诸州郡起兵，众数十万，皆集荥阳及河内。诸将不能相一，纵兵钞掠，民人死者且半。久之，关东兵散，太祖与吕布相持於濮阳，朗乃将家还温。时岁大饥，人相食，朗收恤宗族，教训诸弟，不为衰世解业。</p><p>年二十二，太祖辟为司空掾属，除成皋令，以病去，复为堂阳长。其治务宽惠，不行鞭杖，而民不犯禁。先时，民有徙充都内者，后县调当作船，徙民恐其不办，乃相率私还助之，其见爱如此。迁元城令，入为丞相主簿。朗以为天下土崩之势，由秦灭五等之制，而郡国无L狩习战之备故也。今虽五等未可复行，可令州郡并置兵，外备四夷，内威不轨，於策为长。又以为宜复井田。往者以民各有累世之业，难中夺之，是以至今。今承大乱之后，民人分散，土业无主，皆为公田，宜及此时复之。议虽未施行，然州郡领兵，朗本意也。迁贾荽淌罚政化大行，百姓称之。虽在军旅，常粗衣恶食，俭以率下。雅好人伦典籍，乡人李觌等盛得名誉，朗常显贬下之；后觌等败，时人服焉。锺繇、王粲著论云：&ldquo;非圣人不能致太平。&rdquo;朗以为&ldquo;伊、颜之徒虽非圣人，使得数世相承，太平可致&rdquo;。㈠建安二十二年，与夏侯、臧霸等征吴。到居巢，军士大疫，朗躬巡视，致医药。遇疾卒，时年四十七。遗命布衣幅巾，敛以时服，州人追思之。㈡明帝即位，封朗子遗昌武亭侯，邑百户。朗弟孚又以子望继朗后。遗薨，望子洪嗣。㈢</p><p>㈠魏书曰：文帝善朗论，命秘书录其文。</p><p>孙盛曰：繇既失之，朗亦未为得也。昔&ldquo;汤举伊尹，而不仁者远矣&rdquo;。易称&ldquo;颜氏之子，其殆庶几乎！有不善未尝不知，知之未尝复行&rdquo;。由此而言，圣人之与大贤，行藏道一，舒卷斯同，御世垂风，理无降异；升泰之美，岂俟积世哉？&ldquo;善人为邦百年，亦可以胜残去杀&rdquo;。又曰&ldquo;不践迹，亦不入于室&rdquo;。数世之论，其在斯乎！方之大贤，固有间矣。</p><p>㈡魏书曰：朗临卒，谓将士曰；&ldquo;刺史蒙国厚恩，督司万里，微功未效，而遭此疫疠，既不能自救，辜负国恩。身没之后，其布衣幅巾，敛以时服，勿违吾志也。&rdquo;</p><p>㈢晋诸公赞曰：望字子初，孚之长子。有才识，早知名。咸熙中位至司徒，入晋封义阳王，迁太尉、大司马。时孚为太宰，父子居上公位，自中代以来未之有也。洪字孔业，封河间王。</p><p>初朗所与俱徙赵咨，官至太常，为世好士。㈠</p><p>㈠咨字君初。子酆字子，晋骠骑将军，封东平陵公。并见百官名(志)。</p><p>梁习字子虞，陈郡柘人也，为郡纲纪。太祖为司空，辟召为漳长，累转乘氏、海西、下邳令，所在有治名。还为西曹令史，迁为属。并土新附，习以别部司马领并州刺史。时承高只穆抑余，胡狄在界，张雄跋扈，吏民亡叛，入其部落；兵家拥众，作为寇害，更相扇动，往往GN。习到官，诱谕招纳，皆礼召其豪右，稍稍荐举，使诣幕府；豪右已尽，乃次发诸丁强以为义从；又因大军出征，分请以为勇力。吏兵已去之后，稍移其家，前后送，凡数万口；其不从命者，兴兵致讨，斩首千数，降附者万计。单于恭顺，名王稽颡，部曲服事供职，同於编户。边境肃清，百姓布野，勤劝农桑，令行禁止。贡达名士，咸显於世，语在常林传。太祖嘉之，赐爵关内侯，更拜为真。长老称咏，以为自所闻识，刺史未有及习者。建安十八年，州并属冀州，更拜议郎、西部都督从事，统属冀州，总故部曲。又使於上党取大材供宫室。习表置屯田都尉二人，领客六百夫，於道次耕种菽粟，以给人牛之费。后单于入侍，西北无虞，习之绩也。㈠文帝践阼，复置并州，复为刺史，进封申门亭侯，邑百户；政治常为天下最。太和二年，徵拜大司农。习在州二十余年，而居处贫穷，无方面珍物，明帝异之，礼赐甚厚。四年，薨，子施嗣。</p><p>㈠魏略曰：鲜卑大人育延，常为州所畏，而一旦将其部落五千余骑诣习，求互市。习念不听则恐其怨，若听到州下，又恐为所略，於是乃许之往与会空城中交市。遂敕郡县，自将治中以下军往就之。市易未毕，市吏收缚一胡。延骑皆惊，上马弯弓围习数重，吏民惶怖不知所施。习乃徐呼市吏，问缚胡意，而胡实侵犯人。习乃使译呼延，延到，习责延曰：&ldquo;汝胡自犯法，吏不侵汝，汝何为使诸骑惊骇邪？&rdquo;遂斩之，余胡破胆不敢动。是后无寇虏。至二十二年，太祖拔汉中，诸军还到长安，因留骑督太原乌丸王鲁昔，使屯池阳，以备卢水。昔有爱妻，住在晋阳。昔既思之，又恐遂不得归，乃以其部五百骑叛还并州，留其余骑置山谷间，而单骑独入晋阳，盗取其妻。已出城，州郡乃觉；吏民又畏昔善射，不敢追。习乃令从事张景，募鲜卑使逐昔。昔马负其妻，重骑行迟，未及与其众合，而为鲜卑所射死。始太祖闻昔叛，恐其为乱於北边；会闻已杀之，大喜，以习前后有策略，封为关内侯。</p><p>初，济阴王思与习俱为西曹令史。思因直日白事，失太祖指。太祖大怒，教召主者，将加重辟。时思近出，习代往对，已被收执矣，思乃驰还，自陈己罪，罪应受死。太祖叹习之不言，思之识分，曰：&ldquo;何意吾军中有二义士乎？&rdquo;㈠后同时擢为刺史，思领豫州。思亦能吏，然苛碎无大体，官至九卿，封列侯。㈡</p><p>㈠臣松之以为习与王思，同寮而已，亲非骨肉，义非刎颈，而以身代思，受不测之祸。以之为义，无乃乖先哲之雅旨乎！史迁云&ldquo;死有重於太山，有轻於鸿毛&rdquo;，故君子不为苟存，不为苟亡。若使思不引分，主不加恕，则所谓自经於沟渎而莫之知也。习之死义者，岂其然哉！</p><p></p> 