 <p>　㈠臣松以为边将为害，盖其常事，使逯式得罪，代者亦复如之，自非狡焉思肆，将成大患，何足亏损雅虑，尚为小诈哉？以斯为美，又所不取。</p><p>六年，中郎将周祗乞于鄱阳召募，事下问逊。逊以为此郡民易动难安，不可与召，恐致贼寇。而祗固陈取之，郡民吴遽等果作贼杀祗，攻没诸县。豫章、庐陵宿恶民，并应遽为寇。逊自闻，辄讨即破，遽等相率降，逊料得精兵八千余人，三郡平。</p><p>时中书典校吕壹，窃弄权柄，擅作威福，逊与太常潘浚同心忧之，言至流涕。后权诛壹，深以自责，语在权传。</p><p>时谢渊、谢□等各陈便宜，欲兴利改作，㈠以事下逊。逊议曰：&ldquo;国以民为本，强由民力，财由民出。夫民殷国弱，民瘠国强者，未之有也。故为国者， 得民则治，失之则乱，若不受利，而令尽用立效，亦为难也。是以诗叹&ldquo;宜民宜人，受禄于天&rdquo;。乞垂圣恩，宁济百姓，数年之间，国用少丰，然后更图。&rdquo;</p><p>㈠会稽典录曰：谢渊字休德，少修德操，躬秉耒耜，既无戚容，又不易虑，由是知名。举孝廉，稍迁至建武将军，虽在戎旅，犹垂意人物。骆统子名秀， 被门庭之谤，众论狐疑，莫能证明。渊闻之叹息曰：&ldquo;公绪早夭，同盟所哀。闻其子志行明辩，而被昧之谤，望诸夫子烈然高断，而各怀迟疑，非所望也。&rdquo;秀卒 见明，无复瑕玷，终为显士，渊之力也。</p><p>吴历称云，谢□才辩有计术。</p><p>赤乌七年，代顾雍为丞相，诏曰：&ldquo;朕以不德，应期践运，王涂未一，奸宄充路，夙夜战惧，不惶鉴寐。惟君天资聪睿，明德显融，统任上将，匡国弭 难。夫有超世之功者，必应光大之宠；怀文武之才者，必荷社稷之重。昔伊尹隆汤，吕尚翼周，内外之任，君实兼之。今以君为丞相，使使持节守太常傅常授印绶。 君其茂昭明德，修乃懿绩，敬服王命，绥靖四方。于乎！总司三事，以训群寮，可不敬与，君其勖之！其州牧都护领武昌事如故。&rdquo;</p><p>先是，二宫并阙，中外职司，多遣子弟给侍。全琮报逊，逊以为子弟苟有才，不忧不用，不宜私出以要荣利；若其不佳，终为取祸。且闻二宫势敌，必有 彼此，此古人之厚忌也。琮子寄，果阿附鲁王，轻为交构。逊书与琮曰：&ldquo;卿不师日，而宿留阿寄，终为足下门户致祸矣。&rdquo;琮既不纳，更以致隙。及太子有不安 之议，逊上疏陈：&ldquo;太子正统，宜有盘石之固，鲁王藩臣，当使宠秩有差，彼此得所，上下获安。谨叩头流血以闻。&rdquo;书三四上，及求诣都，欲口论适庶之分，以匡 得失。既不听许，而逊外生顾谭、顾承、姚信，并以亲附太子，枉见流徙。太子太傅吾粲坐数与逊交书，下狱死。权累遣中使责让逊，逊愤恚致卒，时年六十三，家 无余财。</p><p>初，暨艳造营府之论，逊谏戒之，以为必祸。又谓诸葛恪曰：&ldquo;在我前者，吾必奉之同升；在我下者，则扶持之。今观君气陵其上，意蔑乎下，非安德之基也。&rdquo;又广陵杨竺少获声名，而逊谓之终败，劝竺兄穆令与别族。其先睹如此。长子延早夭，次子抗袭爵。孙休时，追谥逊曰昭侯。</p><p>抗字幼节，孙策外孙也。逊卒时，年二十，拜建武校尉，领逊众五千人，送葬东还，诣都谢恩。孙权以杨竺所白逊二十事问抗，禁绝宾客，中使临诘，抗 无所顾问，事事条答，权意渐解。赤乌九年，迁立节中郎将，与诸葛恪换屯柴桑。抗临去，皆更缮完城围，葺其墙屋，居庐桑果，不得妄败。恪入屯，俨然若新。而 恪柴桑故屯，颇有毁坏，深以为惭。太元元年，就都治病。病差当还，权涕泣与别，谓曰：&ldquo;吾前听用谗言，与汝父大义不笃，以此负汝。前后所问，一焚灭之，莫 令人见也。&rdquo;建兴元年，拜奋威将军。太平二年，魏将诸葛诞举寿春降，拜抗为柴桑督，赴寿春，破魏牙门将偏将军，迁征北将军。永安二年，拜镇军将军，都督西 陵，自关羽至白帝。三年，假节。孙皓即位，加镇军大将军，领益州牧。建衡二年，大司马施绩卒，拜抗都督信陵、西陵、夷道、乐乡，公安诸军事，治乐乡。</p><p>抗闻都下政令多阙，忧深虑远，乃上疏曰：&ldquo;臣闻德均则众者胜寡，力侔则安者制危，盖六国所以兼并于强秦，西楚所以北面于汉高也。今敌跨制九服， 非徒关右之地；割据九州，岂但鸿沟以西而已。国家外无连国之援，内非西楚之强，庶政陵迟，黎民未V，而议者所恃，徒以长川峻山，限带封域，此乃守国之末 事，非智者之所先也。臣每远惟战国存亡之符，近览刘氏倾覆之衅，考之典籍，验之行事，中夜抚枕，临餐忘食。昔匈奴未灭，去病辞馆；汉道未纯，贾生哀泣。况 臣王室之出，世荷光宠，身名否泰，与国同戚，死生契阔，义无苟且，夙夜忧怛，念至情惨。夫事君之义犯而勿欺，人臣之节匪躬是殉，谨陈时宜十七条如左。&rdquo;十 七条失本，故不载。</p><p>时何定弄权，阉官预政；抗上疏曰：&ldquo;臣闻开国承家，小人勿用，靖谮庸回，唐书攸戒，是以雅人所以怨刺，仲尼所以叹息也。春秋已来，爰及秦、汉， 倾覆之衅，未有不由斯者也。小人不明理道，所见既浅，虽使竭情尽节，犹不足任，况其奸心素笃，而憎爱移易哉？苟患失之，无所不至。今委以聪明之任，假以专 制之威，而冀雍熙之声作，肃清之化立，不可得也。方今见吏，殊才虽少，然或冠冕之胄，少渐道教，或清苦自立，资能足用，自可随才授职，抑黜群小，然后俗化 可清，庶政无秽也。&rdquo;</p><p>凤皇元年，西陵督步阐据城以叛，遣使降晋。抗闻之，日部分诸军，令将军左奕、吾彦、蔡贡等径赴西陵，敕军营更筑严围，自赤溪至故市，内以围阐， 外以御寇，昼夜催切，如敌以至，众甚苦之。诸将咸谏曰：&ldquo;今及三军之锐，亟以攻阐，比晋救至，阐必可拔。何事于围，而以弊士民之力乎？&rdquo;抗曰：&ldquo;此城处势 既固，粮谷又足，且所缮修备御之具，皆抗所宿规。今反身攻之，既非可卒克，且北救必至，至而无备，表里受难，何以御之？&rdquo;诸将咸欲攻阐，抗每不许。宜都太 守雷谭言至恳切，抗欲服众，听令一攻。攻果无利，围备始合。晋车骑将军羊祜率师向江陵，诸将咸以抗不宜上，抗曰：&ldquo;江陵城固兵足，无所忧患。假令敌没江 陵，必不能守，所损者小。如使西陵结，则南山群夷皆当扰动，则所忧虑，难可竟言也。吾宁弃江陵而赴西陵，况江陵牢固乎？&rdquo;初，江陵平衍，道路通利，抗敕 江陵督张咸作大堰遏水，渐渍平中，以绝寇叛。祜欲因所遏水，浮船运粮，扬声将破堰以通步车。抗闻，使咸亟破之。诸将皆惑，屡谏不听。祜至当阳，闻堰败，乃 改船以车运，大费损功力。晋巴东监军徐胤率水军诣建平，荆州刺史杨肇至西陵。抗令张咸固守其城；公安督孙遵巡南岸御祜；水军督留虑、镇西将军朱琬拒胤；身 率三军，凭围对肇。将军朱乔、营都督俞赞亡诣肇。抗曰：&ldquo;赞军中旧吏，知吾虚实者，吾常虑夷兵素不简练，若敌攻围，必先此处。&rdquo;即夜易夷民，皆以旧将充 之。明日，肇果攻故夷兵处，抗命旋军击之，矢石雨下，肇众伤死者相属。肇至经月，计屈夜遁。抗欲追之，而虑阐畜力项领，伺视闲隙，兵不足分，于是但鸣鼓戒 众，若将追者。肇众凶惧，悉解甲挺走，抗使轻兵蹑之，肇大破败，祜等皆引军还。抗遂陷西陵城，诛夷阐族及其大将吏，自此以下，所请赦者数万口。修治城围， 东还乐乡，貌无矜色，谦冲如常，故得将士欢心。㈠</p><p>㈠晋阳秋曰：抗与羊祜推侨、札之好。抗尝遗祜酒，祜饮之不疑。抗有疾，祜馈之药，抗亦推心服之。于时以为华元、子反复见于今。</p><p>汉晋春秋曰：羊祜既归，增修德信，以怀吴人。陆抗每告其边戍曰：&ldquo;彼专为德，我专为暴，是不战而自服也。各保分界，无求细益而已。&rdquo;于是吴、晋 之闲，余粮栖亩而不犯，牛马逸而入境，可宣告而取也。沔上猎，吴获晋人先伤者，皆送而相还。抗尝疾，求药于祜，祜以成合与之，曰：&ldquo;此上药也，近始自作， 未及服，以君疾急，故相致。&rdquo;抗得而服之，诸将或谏，抗不答。孙皓闻二境交和，以诘于抗，抗曰：&ldquo;夫一邑一乡，不可以无信义之人，而况大国乎？臣不如是， 正足以彰其德耳，于祜无伤也。&rdquo;或以祜、抗为失臣节，两讥之。</p><p>习凿齿曰：夫理胜者天下之所保，信顺者万人之所宗，虽大猷既丧，义声久沦，狙诈驰于当涂，权略周乎急务，负力从横之人，臧获牧竖之智，未有不凭 此以创功，舍兹而独立者也。是故晋文退舍，而原城请命；穆子围鼓，训之以力；冶夫献策，而费人斯归；乐毅缓攻，而风烈长流。观其所以服物制胜者，岂徒威力 相诈而已哉！自今三家鼎足四十有余年矣，吴人不能越淮、沔而进取中国，中国不能陵长江以争利者，力均而智侔，道不足以相倾也。夫残彼而利我，未若利我而无 残；振武以惧物，未若德广而民怀。匹夫犹不可以力服，而况一国乎？力服犹不如以德来，而况不制乎？是以羊祜恢大同之略，思五兵之则，齐其民人，均其施泽， 振义网以罗强吴，明兼爱以革暴俗，易生民之视听，驰不战乎江表。故能德音悦畅，而襁负云集，殊邻异域，义让交弘，自吴之遇敌，未有若此者也。抗见国小主 暴，而晋德弥昌，人积兼己之善，而己无固本之规，百姓怀严敌之德，阖境有弃主之虑，思所以镇定民心，缉宁外内，奋其危弱，抗权上国者，莫若亲行斯道，以侔 其胜。使彼德靡加吾，而此善流闻，归重邦国，弘明远风，折冲于枕席之上，校胜于帷幄之内，倾敌而不以甲兵之力，保国而不浚沟池之固，信义感于寇仇，丹怀体 于先日。岂设狙诈以危贤，徇己身之私名，贪外物之重我，服之而不备者哉！由是论之，苟守局而保疆，一卒之所能；协数以相危，小人之近事；积诈以防物，臧 获之余虑；威胜以求安，明哲之所贱。贤人君子所以拯世垂范，舍此而取彼者，其道良弘故也。</p><p>加拜都护。闻武昌左部督薛莹征下狱，抗上疏曰：&ldquo;夫俊V者，国家之良宝，社稷之贵资，庶政所以伦叙，四门所以穆清也。故大司农楼玄、散骑中常侍 王蕃、少府李勖，皆当世秀颖，一时显器，既蒙初宠，从容列位，而并旋受诛殛，或圮族替祀，或投弃荒裔。盖周礼有赦贤之辟，春秋有宥善之义，书曰：&ldquo;与其杀 不辜，宁失不经。&rdquo;而蕃等罪名未定，大辟以加，心经忠义，身被极刑，岂不痛哉！且已死之刑，固无所识，至乃焚烁流漂，弃之水滨，惧非先王之正典，或甫侯之 所戒也。是以百姓哀耸，士民同戚。蕃、勖永已，悔亦靡及，诚望陛下赦召玄出，而顷闻薛莹卒见逮录。莹父综纳言先帝，傅弼文皇，及莹承基，内厉名行，今之所 坐，罪在可宥。臣惧有司未详其事，如复诛戮，益失民望，乞垂天恩，原赦莹罪，哀矜庶狱，清澄刑网，则天下幸甚！&rdquo;</p><p>时师旅仍动，百姓疲弊，抗上疏曰：&ldquo;臣闻易贵随时，传美观衅，故有夏多罪而殷汤用师，纣作淫虐而周武授钺。苟无其时，玉台有忧伤之虑，孟津有反 旆之军。今不务富国强兵，力农畜谷，使文武之才效展其用，百揆之署无旷厥职，明黜陟以厉庶尹，审刑罚以示劝沮，训诸司以德，而抚百姓以仁，然后顺天乘运， 席卷宇内，而听诸将徇名，穷兵黩武，动费万计，士卒雕瘁，寇不为衰，而我已大病矣！今争帝王之资，而昧十百之利，此人臣之奸便，非国家之良策也。昔齐鲁三 战，鲁人再克而亡不旋踵。何则？大小之势异也。况今师所克获，不补所丧哉？且阻兵无众，古之明鉴，诚宜息进取小规，以畜士民之力，观衅伺隙，庶无悔 吝。&rdquo;</p><p>二年春，就拜大司马、荆州牧。三年夏，疾病，上疏曰：&ldquo;西陵、建平，国之蕃表，既处下流，受敌二境。若敌泛舟顺流，舳舻千里，星奔电迈，俄然行 至，非可恃援他部以救倒县也。此乃社稷安危之机，非徒封疆侵陵小害也。臣父逊昔在西垂陈言，以为西陵国之西门，虽云易守，亦复易失。若有不守，非但失一 郡，则荆州非吴有也。如其有虞，当倾国争之。臣往在西陵，得涉逊迹，前乞精兵三万，而(至)〔主〕者循常，未肯差赴。自步阐以后，益更损耗。今臣所统千 里，受敌四处，外御强对，内怀百蛮，而上下见兵财有数万，羸弊日久，难以待变。臣愚以为诸王幼冲，未统国事，可且立傅相，辅导贤姿，无用兵马，以妨要务。 又黄门竖宦，开立占募，兵民怨役，逋逃入占。乞特诏简阅，一切料出，以补疆埸受敌常处，使臣所部足满八万，省息众务，信其赏罚，虽韩、白复生，无所展巧。 若兵不增，此制不改，而欲克谐大事此臣之所深戚也。若臣死之后，乞以西方为属。愿陛下思览臣言，则臣死且不朽。&rdquo;</p><p>秋遂卒，子晏嗣。晏及弟景、玄、机、云、分领抗兵。晏为裨将军、夷道监。天纪四年，晋军伐吴，龙骧将军王浚顺流东下，所至辄克，终如抗虑。景字 士仁，以尚公主拜骑都尉，封毗陵侯，既领抗兵，拜偏将军、中夏督，澡身好学，着书数十篇也。㈠二月壬戌，晏为王浚别军所杀。癸亥，景亦遇害，时年三十一。 景妻，孙皓适妹，与景俱张承外孙也。㈡</p><p>㈠文士传曰：陆景母张承女，诸葛恪外生。恪诛，景母坐见黜。景少为祖母所育养，及祖母亡，景为之心丧三年。</p><p>㈡景弟机，字士衡，云字士龙。</p><p>机云别传曰：晋太康末，俱入洛，造司空张华，华一见而奇之，曰：&ldquo;伐吴之役，利在获二隽。&rdquo;遂为之延誉，荐之诸公。太傅杨骏辟机为祭酒，转太子 洗马、尚书着作郎。云为吴王郎中令，出宰浚仪，甚有惠政，吏民怀之，生为立祠。后并历显位。机天才绮练，文藻之美，独冠于时。云亦善属文，清新不及机，而 口辩持论过之。于时朝廷多故，机、云并自结于成都王颖。颖用机为平原相，云清河内史。寻转云右司马，甚见委仗。无几而与长沙王构隙，遂举兵攻洛，以机行后 将军，督王粹、牵秀等诸军二十万，士龙着南征赋以美其事。机吴人，羁旅单宦，顿居群士之右，多不厌服。机屡战失利，死散过半。初，宦人孟玖，颖所嬖幸，乘 宠豫权，云数言其短，颖不能纳，玖又从而毁之。是役也，玖弟超亦领众配机，不奉军令。机绳之以法，超宣言曰陆机将反。及牵秀等谮机于颖，以为持两端，玖又 构之于内，颖信之，遣收机，并收云及弟耽，并伏法。机兄弟既江南之秀，亦着名诸夏，并以无罪夷灭，天下痛惜之。机文章为世所重，云所着亦传于世。初，抗之 克步阐也，诛及婴孩，识道者尤之曰：&ldquo;后世必受其殃！&rdquo;及机之诛，三族无遗，孙惠与朱诞书曰：&ldquo;马援择君，凡人所闻，不意三陆相携暴朝，杀身伤名，可为悼 叹。&rdquo;事亦并在晋书。</p><p>评曰：刘备天下称雄，一世所惮，陆逊春秋方壮，威名未着，摧而克之，罔不如志。予既奇逊之谋略，又叹权之识才，所以济大事也。及逊忠诚恳至，忧国亡身，庶几社稷之臣矣。抗贞亮筹干，咸有父风，奕世载美，具体而微，可谓克构者哉！</p> 