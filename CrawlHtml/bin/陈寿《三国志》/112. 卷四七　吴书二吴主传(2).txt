 <p>初权外事魏，而诚心不款。魏乃遣侍中辛毗、尚书桓阶往与盟誓，并徵任子，权辞让不受。秋九月，魏乃命曹休、张辽、臧霸出洞口，曹仁出濡须，曹 真、夏侯尚、张A、徐晃围南郡。权遣吕范等督五军，以舟军拒休等，诸葛瑾、潘璋、杨粲救南郡，朱桓以濡须督拒仁。时扬、越蛮夷多未平集，内难未弭，故权卑 辞上书，求自改厉，&ldquo;若罪在难除，必不见置，当奉还土地民人，乞寄命交州，以终余年。&rdquo;文帝报曰：&ldquo;君生於扰攘之际，本有从横之志，降身奉国，以享兹祚。 自君策名已来，贡献盈路。讨备之功，国朝仰成。埋而掘之，古人之所耻。㈠朕之与君，大义已定，岂乐劳师远临江汉？廊庙之议，王者所不得专；三公上君过失， 皆有本末。朕以不明，虽有曾母投杼之疑，犹冀言者不信，以为国福。故先遣使者犒劳，又遣尚书、侍中践前言，以定任子。君遂设辞，不欲使进，议者怪之。㈡ 又前都尉浩周劝君遣子，乃实朝臣交谋，以此卜君，君果有辞，外引隗嚣遣子不终，内喻窦融守忠而已。世殊时异，人各有心。浩周之还，口陈指麾，益令议者发明 众嫌，终始之本，无所据仗，故遂俯仰从群臣议。今省上事，款诚深至，心用慨然，凄怆动容。即日下诏，敕诸军但深沟高垒，不得妄进。若君必效忠节，以解疑 议，登身朝到，夕召兵还。此言之诚，有如大江！&rdquo;㈢权遂改年，临江拒守。冬十一月，大风，范等兵溺死者数千，余军还江南。曹休使臧霸以轻船五百、敢死万人 袭攻徐陵，烧攻城车，杀略数千人。将军全琮、徐盛追斩魏将尹卢，杀获数百。十二月，权使太中大夫郑泉聘刘备于白帝，始复通也。㈣然犹与魏文帝相往来，至后 年乃绝。是岁改夷陵为西陵。</p><p>㈠国语曰：狸埋之，狸掘之，是以无成功。</p><p>㈡魏略载魏三公奏曰：&ldquo;臣闻枝大者披心，尾大者不掉，有国有家之所慎也。昔汉承秦弊，天下新定，大国之王，臣节未尽，以萧、张之谋不备录之，至 使六王前后反叛，已而伐之，戎车不辍。又文、景守成，忘战戢役，骄纵吴、楚，养虺成蛇，既为社稷大忧，盖前事之不忘，后事之师也。吴王孙权，幼竖小子，无 尺寸之功，遭遇兵乱，因父兄之绪，少蒙翼卵d伏之恩，长含鸱枭反逆之性，背弃天施，罪恶积大。复与关羽更相觇伺，逐利见便，挟为卑辞。先帝知权奸以求用， 时以于禁败於水灾，等当讨羽，因以委权。先帝委裘下席，权不尽心，诚在恻怛，欲因大丧，寡弱王室，希董桃传先帝令，乘未得报许，擅取襄阳，及见驱逐，乃 更折节。邪辟之态，巧言如流，虽重驿累使，发遣禁等，内包隗嚣顾望之奸，外欲缓诛，支仰蜀贼。圣朝含弘，既加不忍，优而赦之，与之更始，猥乃割地王之，使 南面称孤，兼官累位，礼备九命，名马百驷，以成其势，光宠显赫，古今无二。权为犬羊之姿，横被虎豹之文，不思靖力致死之节，以报无量不世之恩。臣每见所下 权前后章表，又以愚意采察权旨，自以阻带江湖，负固不服，狃忄犬累世，诈伪成功，上有尉佗、英布之计，下诵伍被屈强之辞，终非不侵不叛之臣。以为晁错不发 削弱王侯之谋，则七国同衡，祸久而大；蒯通不决袭历下之策，则田横自虑，罪深变重。臣谨考之周礼九伐之法，平权凶恶，逆节萌生，见罪十五。昔九黎乱德，黄 帝加诛；项羽罪十，汉祖不舍。权所犯罪衅明白，非仁恩所养，宇宙所容。臣请免权官，鸿胪削爵土，捕治罪。敢有不从，移兵进讨，以明国典好恶之常，以静三州 元元之苦。&rdquo;其十五条，文多不载。</p><p>㈢魏略曰：浩周字孔异，上党人。建安中仕为萧令，至徐州刺史。后领护于禁军，军没，为关羽所得。权袭羽，并得周，甚礼之。及文帝即王位，权乃遣 周，为笺魏王曰：&ldquo;昔讨关羽，获于将军，即白先王，当发遣之。此乃奉款之心，不言而发。先王未深留意，而谓权中间复有异图，愚情ff，用未果决。遂值先王 委离国祚，殿下承统，下情始通。公私契阔，未获备举，是令本誓未即昭显。梁寓传命，委曲周至，深知殿下以为意望。权之赤心，不敢有他，原垂明恕，保权所 执。谨遣浩周、东里衮，至情至实，皆周等所具。&rdquo;又曰：&ldquo;权本性空薄，文武不昭，昔承父兄成军之绪，得为先王所见奖饰，遂因国恩，抚绥东土。而中间寡虑， 庶事不明，畏威忘德，以取重戾。先王恩仁，不忍遐弃，既释其宿罪，且开明信。虽致命虏廷，枭获关羽，功效浅薄，未报万一。事业未究，先王即世。殿下践阼， 威仁流迈，私惧情原未蒙昭察。梁寓来到，具知殿下不遂疏远，必欲抚录，追本先绪。权之得此，欣然踊跃，心开目明，不胜其庆。权世受宠遇，分义深笃，今日之 事，永执一心，惟察ff，重垂含覆。&rdquo;又曰：&ldquo;先王以权推诚已验，军当引还，故除合肥之守，著南北之信，令权长驱不复后顾。近得守将周泰、全琮等白事，过 月六日，有马步七百，径到横江，又督将马和复将四百人进到居巢，琮等闻有兵马渡江，视之，为兵马所击，临时交锋，大相杀伤。卒得此问，情用恐惧。权实在 远，不豫闻知，约敕无素，敢谢其罪。又闻张征东、朱横海今复还合肥，先王盟要，由来未久，且权自度未获罪衅，不审今者何以发起，牵军远次？事业未讫，甫当 为国讨除贼备，重闻斯问，深使失图。凡远人所恃，在於明信，原殿下克卒前分，开示坦然，使权誓命，得卒本规。凡所原言，周等所当传也。&rdquo;初东里衮为于禁军 司马，前与周俱没，又俱还到，有诏皆见之。帝问周等，周以为权必臣服，而东里衮谓其不可必服。帝悦周言，以为有以知之。是岁冬，魏王受汉禅，遣使以权为吴 王，诏使周与使者俱往。周既致诏命，时与权私宴，谓权曰：&ldquo;陛下未信王遣子入侍也，周以阖门百口明之。&rdquo;权因字谓周曰：&ldquo;浩孔异，卿乃以举家百口保我，我 当何言邪？&rdquo;遂流涕沾襟。及与周别，又指天为誓。周还之后，权不遣子而设辞，帝乃久留其使。到八月，权上书谢，又与周书曰：&ldquo;自道路开通，不忘意。既新 奉国命，加知起居，假归河北，故使情问不获果至。望想之劳，曷云其已。孤以空，分信不昭，中间招罪，以取弃绝，幸蒙国恩，复见赦宥，喜乎与君克卒本图。 传不云乎，虽不能始，善终可也。&rdquo;又曰：&ldquo;昔君之来，欲令遣子入侍，于时倾心欢以承命，徒以登年幼，欲假年岁之间耳。而赤情未蒙昭信，遂见讨责，常用惭 怖。自顷国恩，复加开导，忘其前愆，取其后效，喜得因此寻竟本誓。前已有表具说遣子之意，想君假还，已知之也。&rdquo;又曰：&ldquo;今子当入侍，而未有妃耦，昔君念 之，以为可上连缀宗室若夏侯氏，虽中间自弃，常奉戢在心。当垂宿念，为之先后，使获攀龙附骥，永自固定。其为分惠，岂有量哉！如是欲遣孙长绪与小壕闳耄 奉行礼聘，成之在君。&rdquo;又曰：&ldquo;小耗耆酰加教训不足，念当与别，为之缅然，父子恩情，岂有已邪！又欲遣张子布追辅护之。孤性无余，凡所欲为，今尽宣露。 惟恐赤心不先炒铮是以具为君说之，宜明所以。&rdquo;於是诏曰：&ldquo;权前对浩周，自陈不敢自远，乐委质长为外臣，又前后辞旨，头尾击地，此鼠子自知不能保尔许地 也。又今与周书，请以十二月遣子，复欲遣孙长绪、张子布随子俱来，彼二人皆权股肱心腹也。又欲为子於京师求妇，此权无异心之明效也。&rdquo;帝既信权甘言，且谓 周为得其真，而权但华伪，竟无遣子意。自是之后，帝既彰权罪，周亦见疏远，终身不用。</p><p>㈣江表传曰：权云：&ldquo;近得玄德书，已深引咎，求复旧好。前所以名西为蜀者，以汉帝尚存故耳，今汉已废，自可名为汉中王也。&rdquo;</p><p>吴书曰：郑泉字文渊，陈郡人。博学有奇志，而性嗜酒，其间居每曰：&ldquo;原得美酒满五百斛船，以四时甘脆置两头，反覆没饮之，惫即住而啖肴膳。酒有 斗升减，随即益之，不亦快乎！&rdquo;权以为郎中。尝与之言：&ldquo;卿好於众中面谏，或失礼敬，宁畏龙鳞乎？&rdquo;对曰：&ldquo;臣闻君明臣直，今值朝廷上下无讳，实恃洪恩， 不畏龙鳞。&rdquo;后侍宴，权乃怖之，使提出付有司促治罪。泉临出屡顾，权呼还，笑曰：&ldquo;卿言不畏龙鳞，何以临出而顾乎？&rdquo;对曰：&ldquo;实侍恩覆，知无死忧，至当出 x，感惟威灵，不能不顾耳。&rdquo;使蜀，刘备问曰：&ldquo;吴王何以不答吾书，得无以吾正名不宜乎？&rdquo;泉曰：&ldquo;曹操父子陵轹汉室，终夺其位。殿下既为宗室，有维城之 责，不荷戈执殳为海内率先，而於是自名，未合天下之议，是以寡君未复书耳。&rdquo;备甚惭恧。泉临卒，谓同类曰：&ldquo;必葬我陶家之侧，庶百岁之后化而成土，幸见取 为酒壶，实获我心矣。&rdquo;</p><p>二年春正月，曹真分军据江陵中州。是月，城江夏山。改四分，用乾象历。㈠三月，曹仁遣将军常等，以兵五千，乘油船，晨渡濡须中州。仁子泰因引 军急攻朱桓，桓兵拒之，遣将军严圭等击破等。是月，魏军皆退。夏四月，权群臣劝即尊号，权不许。㈡刘备薨于白帝。㈢五月，曲阿言甘露降。先是戏口守将晋 宗杀将王直，以众叛如魏，魏以为蕲春太守，数犯边境。六月，权令将军贺齐督糜芳、刘邵等袭蕲春，邵等生虏宗。冬十一月，蜀使中郎将邓芝来聘。㈣</p><p>㈠江表传曰：权推五德之运，以为土行用未祖辰腊。</p><p>志林曰：土行以辰腊，得其数矣。土盛於戌，而以未祖，其义非也。土生於未，故未为坤初。是以月令：建未之月，祀黄精於郊，祖用其盛。今祖用其始，岂应运乎？</p><p>㈡江表传曰：权辞让曰：&ldquo;汉家堙替，不能存救，亦何心而竞乎？&rdquo;群臣称天命符瑞，固重以请。权未之许，而谓将相曰：&ldquo;往年孤以玄德方向西鄙，故 先命陆逊选众以待之。闻北部分，欲以助孤，孤内嫌其有挟，若不受其拜，是相折辱而趣其速发，便当与西俱至，二处受敌，於孤为剧，故自抑按，就其封王。低屈 之趣，诸君似未之尽，今故以此相解耳。&rdquo;</p><p>㈢吴书曰：权遣立信都尉冯熙聘于蜀，吊备丧也。熙字子柔，颍川人，冯异之后也。权之为车骑，熙历东曹掾，使蜀还，为中大夫。后使于魏，文帝问 曰：&ldquo;吴王若欲宿好，宜当厉兵江关，县彀褪瘢而闻复遣好，必有变故。&rdquo;熙曰：&ldquo;臣闻西使直报问，且以观衅，非有谋也。&rdquo;又曰：&ldquo;闻吴国比年灾旱，人 物损，以大夫之明，观之何如？&rdquo;熙对曰：&ldquo;吴王体量聪明，善於任使，赋政施役，每事必咨，教养宾旅，亲贤爱士，赏不择怨仇，而罚必加有罪，臣下皆感恩怀 德，惟忠与义。带甲百万，谷帛如山，稻田沃野，民无饥岁，所谓金城汤池，强富之国也。以臣观之，轻重之分，未可量也。&rdquo;帝不悦，以陈群与熙同郡，使群诱 之，以重利。熙不为回。送至摩陂，欲困苦之。后又召还，未至，熙惧见迫不从，必危身辱命，乃引刀自刺。御者觉之，不得死。权闻之，垂涕曰：&ldquo;此与苏武何 异？&rdquo;竟死於魏。</p><p>㈣吴历曰：蜀致马二百匹，锦千端，及方物。自是之后，聘使往来以为常。吴亦致方土所出，以答其厚意焉。</p><p>三年夏，遣辅义中郎将张温聘于蜀。秋八月，赦死罪。九月，魏文帝出广陵，望大江，曰&ldquo;彼有人焉，未可图也&rdquo;，乃还。㈠</p><p>㈠干宝晋纪曰：魏文帝之在广陵，吴人大骇，乃临江为疑城，自石头至于江乘，车以木桢，衣以苇席，加采饰焉，一夕而成。魏人自江西望，甚惮之，遂 退军。权令赵达算之，曰：&ldquo;曹丕走矣，虽然，吴衰庚子岁。&rdquo;权曰：&ldquo;几何？&rdquo;达屈指而计之，曰：&ldquo;五十八年。&rdquo;权曰：&ldquo;今日之忧，不暇及远，此子孙事 也。&rdquo;</p><p>吴录曰：是岁蜀主又遣邓芝来聘，重结盟好。权谓芝曰：&ldquo;山民作乱，江边守兵多彻，虑曹丕乘空弄态，而反求和。议者以为内有不暇，幸来求和，於我 有利，宜当与通，以自辨定。恐西州不能明孤赤心，用致嫌疑。孤土地边外，间隙万端，而长江巨海，皆当防守。丕观衅而动，惟不见便，宁得忘此，复有他图。&rdquo;</p><p>四年夏五月，丞相孙邵卒。㈠六月，以太常顾雍为丞相。㈡皖口言木连理。冬十二月，鄱阳贼彭绮自称将军，攻没诸县，众数万人。是岁地连震。㈢</p><p>㈠吴录曰：邵字长绪，北海人，长八尺。为孔融功曹，融称曰&ldquo;廊庙才也&rdquo;。从刘繇於江东。及权统事，数陈便宜，以为应纳贡聘，权即从之。拜庐江太守，迁车骑长史。黄武初为丞相，威远将军，封阳羡侯。张温、暨艳奏其事，邵辞位请罪，权释令复职，年六十三卒。</p><p>志林曰：吴之创基，邵为首相，史无其传，窃常怪之。尝问刘声叔。声叔，博物君子也，云：&ldquo;推其名位，自应立传。项竣、(吴孚)〔丁孚〕时已有注记，此云与张惠恕不能。后韦氏作史，盖惠恕之党，故不见书。&rdquo;</p><p>㈡吴书曰：以尚书令陈化为太常。化字元耀，汝南人，博览众书，气指找悖长七尺九寸，雅有威容。为郎中令使魏，魏文帝因酒酣，嘲问曰：&ldquo;吴、魏 峙立，谁将平一海内者乎？&rdquo;化对曰：&ldquo;易称帝出乎震，加闻先哲知命，旧说紫盖黄旗，运在东南。&rdquo;帝曰：&ldquo;昔文王以西伯王天下，岂复在东乎？&rdquo;化曰：&ldquo;周之 初基，太伯在东，是以文王能兴於西。&rdquo;帝笑，无以难，心奇其辞。使毕当还，礼送甚厚。权以化奉命光国，拜犍为太守，置官属。顷之，迁太常，兼尚书令。正色 立朝，敕子弟废田业，绝治产，仰官廪禄，不与百姓争利。妻早亡，化以古事为鉴，乃不复娶。权闻而贵之，以其年壮，敕宗正妻以宗室女，化固辞以疾，权不违其 志。年出七十，乃上疏乞骸骨，遂爰居章安，卒於家。长子炽，字公熙，少有志操，能计算。卫将军全琮表称炽任大将军，赴召，道卒。</p><p>㈢吴录曰；是冬魏文帝至广陵，临江观兵，兵有十余万，旌旗弥数百里，有渡江之志。权严设固守。时大寒冰，舟不得入江。帝见波涛汹涌，叹曰：&ldquo;嗟乎！固天所以隔南北也！&rdquo;遂归。孙韶又遣将高寿等率敢死之士五百人於径路夜要之，帝大惊，寿等获副车羽盖以还。</p><p>五年春，令曰：&ldquo;军兴日久，民离农畔，父子夫妇，不听相恤，孤甚愍之。今北虏缩窜，方外无事，其下州郡，有以宽息。&rdquo;是时陆逊以所在少谷，表令 诸将增广农亩。权报曰：&ldquo;甚善。今孤父子亲自受田，车中八牛以为四耦，虽未及古人，亦欲与众均等其劳也。&rdquo;秋七月，权闻魏文帝崩，征江夏，围石阳，不克而 还。苍梧言凤皇见。分三郡恶地十县置东安郡，㈠以全琮为太守，平讨山越。冬十月，陆逊陈便宜，劝以施德缓刑，宽赋息调。又云：&ldquo;忠谠之言，不能极陈，求容 小臣，数以利闻。&rdquo;权报曰：&ldquo;夫法令之设，欲以遏恶防邪，儆戒未然也，焉得不有刑罚以威小人乎？此为先令后诛，不欲使有犯者耳。君以为太重者，孤亦何利其 然，但不得已而为之耳。今承来意，当重谘谋，务从其可。且近臣有尽规之谏，亲戚有补察之箴，所以匡君正主明忠信也。书载&lsquo;予违汝弼，汝无面从&rsquo;，孤岂不乐 忠言以自裨补邪？而云&ldquo;不敢极陈&rdquo;，何得为忠谠哉？若小臣之中，有可纳用者，宁得以人废言而不采择乎？但谄媚取容，虽亦所明识也。至於发调者，徒以天下 未定，事以众济。若徒守江东，崇宽政，兵自足用，复用多为？顾坐自守可陋耳。若不豫调，恐临时未可便用也。又孤与君分义特异，荣戚实同，来表云不敢随众 容身苟免，此实甘心所望於君也。&rdquo;於是令有司尽写科条，使郎中褚逢赍以就逊及诸葛瑾，意所不安，令损益之。是岁，分交州置广州，俄复旧。㈡</p><p>㈠吴录曰：郡治富春也。</p><p>㈡江表传曰：权於武昌新装大船，名为长安，试泛之钓台圻。时风大盛，谷利令工取樊口。权曰：&ldquo;当张头取罗州。&rdquo;利拔刀向工曰：&ldquo;不取樊口者 斩。&rdquo;工即转入樊口，风遂猛不可行，乃还。权曰：&ldquo;阿利畏水何怯也？&rdquo;利跪曰：&ldquo;大王万乘之主，轻於不测之渊，戏於猛浪之中，船楼装高，邂逅颠危，奈社 稷何？是以利辄敢以死争。&rdquo;权於是贵重之，自此后不复名之，常呼曰谷。</p><p>六年春正月，诸将获彭绮。闰月，韩当子综以其众降魏。</p><p>七年春三月，封子虑为建昌侯。罢东安郡。夏五月，鄱阳太守周鲂伪叛，诱魏将曹休。秋八月，权至皖口，使将军陆逊督诸将大破休於石亭。大司马吕范卒。是岁，改合浦为珠官郡。㈠</p><p>㈠江表传曰：是岁将军翟丹叛如魏。权恐诸将畏罪而亡，乃下令曰：&ldquo;自今诸将有重罪三，然后议。&rdquo;</p><p></p> 