 <p>						　　陈寿字承祚，巴西安汉人也。少受学于散骑常侍谯周，治尚书、三传，锐精史、汉，聪警敏识，属文富艳。初应州命卫将军主簿、东观秘书郎、散骑黄门侍郎。
</p>
<p>　　大同后察孝廉，为本郡中正。
</p>
<p>　　益部自建武后，蜀郡郑伯邑、太尉赵彦信及汉中陈申伯、祝元灵、广汉王文表皆以博学洽闻，作巴蜀耆旧传。寿以为不足经远，乃并巴、汉撰为益部耆旧传十篇。散骑常侍文立表呈其传，武帝善之，再为着作郎。
</p>
<p>　　吴平后，寿乃鸠合三国史，着魏、吴、蜀三书六十五篇，号三国志，又着古国志五十篇，品藻典雅，中书监荀勖、令张华深爱之，以班固、史迁不足方也。出为平阳侯相。华又表令次定诸葛亮故事集为二十四篇，时寿良亦集，故颇不同。复入为着作郎。镇南将军杜预表为散骑侍郎，诏曰：“昨适用蜀人寿良具员，且可以为侍御史。”上官司论七篇，依据典故，议所因革。又上释讳、广国论。华表令兼中书郎，而寿魏志有失勖意，勖不欲其处内，表为长广太守。继母遗令不附葬，以是见讥。数岁，除太子中庶子。太子转徙后，再兼散骑常侍。
</p>
<p>　　惠帝谓司空张华曰：“寿才宜真，不足久兼也。”华表欲登九卿，会受诛，忠贤排摈，寿遂卒洛下，位望不充其才，当时冤之。
</p>
<p>　　兄子符，字长信，亦有文才，继寿着作佐郎，上廉令。符弟莅，字叔度，梁州别驾，骠骑将军齐王辟掾，卒洛下。莅从弟阶，字达芝，州主簿，察孝廉，褒中令、永昌西部都尉、建宁兴古太守。皆辞章粲丽，驰名当世。凡寿所述作二百余篇，符、莅、阶各数十篇。二州先达及华夏文士多为作传，大较如此。
</p>
<p>　　时梓潼李骧叔龙亦隽逸器，知名当世，举秀才，尚书郎，拜建平太守，以疾辞不就，意在州里，除广汉太守。初与寿齐望，又相昵友，后与寿情好携隙，还相诬攻，有识以是短之。 