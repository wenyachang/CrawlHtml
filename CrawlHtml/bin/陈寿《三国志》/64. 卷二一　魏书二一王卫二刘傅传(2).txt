 <p>㈠康字叔夜。案嵇氏谱：康父昭，字子远，督军粮治书侍御史。兄喜，字公穆，晋扬州刺史、宗正。喜为康传曰；&ldquo;家世儒学，少有俊才，旷迈不群，高 亮任性，不名誉，宽简有大量。学不师授，博洽多闻，长而好老、庄之业，恬静无欲。性好服食，尝采御上药。善属文论，弹琴咏诗，自足于怀抱之中。以为神仙 者，禀之自然，非积学所致。至於导养得理，以尽性命，若安期、彭祖之伦，可以善求而得也；著养生篇。知自厚者所以丧其所生，其求益者必失其性，超然独达， 遂放世事，纵意於尘埃之表。撰录上古以来圣贤、隐逸、遁心、遗名者，集为传赞，自混沌至于管宁，凡百一十有九人，盖求之於宇宙之内，而发之乎千载之外者 矣。故世人莫得而名焉。&rdquo;</p><p>虞预晋书曰：康家本姓奚，会稽人。先自会稽迁于谯之县，改为嵇氏，取&ldquo;嵇&rdquo;字之上，&ldquo;山&rdquo;以为姓，盖以志其本也。一曰有嵇山，家于其侧，遂氏焉。</p><p>魏氏春秋曰：康寓居河内之山阳县，与之游者，未尝见其喜愠之色。与陈留阮籍、河内山涛、河南向秀、籍兄子咸、琅邪王戎、沛人刘伶相与友善，游於 竹林，号为七贤。锺会为大将军所昵，闻康名而造之。会，名公子，以才能贵幸，乘肥衣轻，宾从如云。康方箕踞而锻，会至，不为之礼。康问会曰：&ldquo;何所闻而 来？何所见而去？&rdquo;会曰：&ldquo;有所闻而来，有所见而去。&rdquo;会深衔之。大将军尝欲辟康。康既有绝世之言，又从子不善，避之河东，或云避世。及山涛为选曹郎，举 康自代，康答书拒绝，因自说不堪流俗，而非薄汤、武。大将军闻而怒焉。初，康与东平吕昭子巽及巽弟安亲善。会巽淫安妻徐氏，而诬安不孝，囚之。安引康为 证，康义不负心，保明其事，安亦至烈，有济世志力。锺会劝大将军因此除之，遂杀安及康。康临刑自若，援琴而鼓，既而叹曰：&ldquo;雅音於是绝矣！&rdquo;时人莫不哀 之。初，康采药於汲郡共北山中，见隐者孙登。康欲与之言，登默然不对。逾时将去，康曰：&ldquo;先生竟无言乎？&rdquo;登乃曰：&ldquo;子才多识寡，难乎免於今之世。&rdquo;及遭 吕安事，为诗自责曰：&ldquo;欲寡其过，谤议沸腾。性不伤物，频致怨憎。昔惭柳下。今愧孙登。内负宿心，外赧良朋。&rdquo;康所著诸文论六七万言，皆为世所玩咏。康别 传云：孙登谓康曰：&ldquo;君性烈而才俊，其能免乎？&rdquo;称康临终之言曰：&ldquo;袁孝尼尝从吾学广陵散，吾每固之不与。广陵散於今绝矣！&rdquo;与盛所记不同。</p><p>又晋阳秋云：康见孙登，登对之长啸，逾时不言。康辞还，曰：&ldquo;先生竟无言乎？&rdquo;登曰：&ldquo;惜哉！&rdquo;此二书皆孙盛所述，而自为殊异如此。</p><p>康集目录曰：登字公和，不知何许人，无家属，於汲县北山土窟中得之。夏则编草为裳，冬则被发自覆。好读易鼓琴，见者皆亲乐之。每所止家，辄给其衣服食饮，得无辞让。</p><p>世语曰：丘俭反，康有力，且欲起兵应之，以问山涛，涛曰：&ldquo;不可。&rdquo;俭亦已败。</p><p>臣松之案本传云康以景元中坐事诛，而干宝、孙盛、习凿齿诸书，皆云正元二年，司马文王反自乐嘉，杀嵇康、吕安。盖缘世语云康欲举兵应丘俭，故 谓破俭便应杀康也。其实不然。山涛为选官，欲举康自代，康书告绝，事之明审者也。案涛行状，涛始以景元二年除吏部郎耳。景元与正元相较七八年，以涛行状检 之，如本传为审。又锺会传亦云会作司隶校尉时诛康；会作司隶，景元中也。干宝云吕安兄巽善於锺会，巽为相国掾，俱有宠於司马文王，故遂抵安罪。寻文王以景 元四年锺、邓平蜀后，始授相国位；若巽为相国掾时陷安，焉得以破丘俭年杀嵇、吕？此又干宝疏谬，自相违伐也。康子绍，字延祖，少知名。山涛启以为秘书 郎，称绍平简温敏，有文思，又晓音，当成济者。帝曰；&ldquo;绍如此，便可以为丞，不足复为郎也。&rdquo;遂历显位。</p><p>晋诸公赞曰：绍与山涛子简、弘农杨准同好友善，而绍最有忠正之情。以侍中从惠帝北伐成都王，王师败绩，百官皆走，惟绍独以身I卫，遂死於帝侧。故累见褒崇，追赠太尉，谥曰忠穆公。</p><p>景初中，下邳桓威出自孤微，年十八而著浑舆经，依道以见意。从齐国门下书佐、司徒署吏，后为安成令。</p><p>吴质，济阴人，以文才为文帝所善，官至振威将军，假节都督河北诸军事，封列侯。㈠</p><p>㈠魏略曰：质字季重，以才学通博，为五官将及诸侯所礼爱；质亦善处其兄弟之间，若前世楼君卿之游五侯矣。及河北平定(大将军)〔五官将〕为世 子，质与刘桢等并在坐席。桢坐谴之际，质出为朝歌长，后迁元城令。其后大军西征，太子南在孟津小城，与质书曰：&ldquo;季重无恙！途路虽局，官守有限，原言之 怀，良不可任。足下所治僻左，书问致简，益用增劳。每念昔日南皮之游，诚不可忘。既妙思六经，逍遥百氏，弹G间设，终以博弈，高谈娱心，哀筝顺耳。驰骛北 场，旅食南馆，浮甘瓜於清泉，沈朱李於寒水。日既没，继以朗月，同乘并载，以游后园，舆轮徐动，宾从无声，清风夜起，悲笳微吟，乐往哀来，凄然伤怀。余 顾而言，兹乐难常，足下之徒，咸以为然。今果分别，各在一方。元瑜长逝，化为异物，每一念至，何时可言？方今蕤宾纪辰，景风扇物，天气和暖，众果具繁。时 驾而游，北遵河曲，从者鸣笳以启路，文学乘於后车，节同时异，物是人非，我劳如何！今遣骑到，故使枉道相过。行矣，自爱！&rdquo;二十三年，太子又与质书 曰：&ldquo;岁月易得，别来行复四年。三年不见，东山犹叹其远，况乃过之，思何可支？虽书疏往反，未足解其劳结。昔年疾疫，亲故多离其灾，徐、陈、应、刘，一时 俱逝，痛何可言邪！昔日游处，行则同舆，止则接席，何尝须臾相失！每至觞酌流行，丝竹并奏，酒酣耳热，仰而赋诗。当此之时，忽然不自知乐也。谓百年己分， 长共相保，何图数年之间，零落略尽，言之伤心。顷撰其遗文，都为一集。观其姓名，已为鬼录，追思昔游，犹在心目，而此诸子化为粪壤，可复道哉！观古今文 人，类不护细行，鲜能以名节自立。而伟长独怀文抱质，恬淡寡欲，有箕山之志，可谓彬彬君子矣。著中论二十余篇，成一家之业，辞义典雅，足传于后，此子为不 朽矣。德琏常斐然有述作意，才学足以著书，美志不遂，良可痛惜。间历观诸子之文，对之^泪，既痛逝者，行自念也。孔璋章表殊健，微为繁富。公钟幸萜，但 未遒耳，至其五言诗，妙绝当时。元瑜书记翩翩，致足乐也。仲宣独自善於辞赋，惜其体弱，不足起其文，至於所善，古人无以远过也。昔伯牙绝弦於锺期，仲尼覆 醢於子路，愍知音之难遇，伤门人之莫逮也。诸子但为未及古人，自一时之俊也，今之存者已不逮矣。后生可畏，来者难诬，然吾与足下不及见也。行年已长大，所 怀万端，时有所虑，至乃通夕不瞑。何时复类昔日！已成老翁，但未白头耳。光武言&lsquo;年已三十，在军十年，所更非一&rsquo;，吾德虽不及，年与之齐。以犬羊之质，服 虎豹之文，无众星之明，假日月之光，动见观瞻，何时易邪？恐永不复得为昔日游也。少壮真当努力，年一过往，何可攀援？古人思秉烛夜游，良有以也。顷何以自 娱？颇复有所造述不？东望於邑，裁书叙心。&rdquo;</p><p>臣松之以本传虽略载太子此书，美辞多被删落，今故悉取魏略所述以备其文。太子即王位，又与质书曰：&ldquo;南皮之游，存者三人，烈祖龙飞，或将或侯。 今惟吾子，栖迟下仕，从我游处，独不及门。瓶罄耻，能无怀愧。路不云远，今复相闻。&rdquo;初，曹真、曹休亦与质等俱在渤海游处，时休、真亦以宗亲并受爵封， 出为列将，而质故为长史。王顾质有望，故称二人以慰之。始质为单家，少游遨贵戚间，盖不与乡里相沈浮。故虽已出官，本国犹不与之士名。及魏有天下，文帝徵 质，与车驾会洛阳。到，拜北中郎将，封列侯，使持节督幽、并诸军事，治信都。太和中，入朝。质自以不为本郡所饶，谓司徒董昭曰：&ldquo;我欲溺乡里耳。&rdquo;昭曰： &ldquo;君且止，我年八十，不能老为君溺攒也。&rdquo;</p><p>世语曰：魏王尝出征，世子及临侯植并送路侧。植称述功德，发言有章，左右属目，王亦悦焉。世子怅然自失，吴质耳曰：&ldquo;王当行，流涕可也。&rdquo;及辞，世子泣而拜，王及左右咸[欷，於是皆以植辞多华，而诚心不及也。</p><p>质别传曰：帝尝召质及曹休欢会，命郭后出见质等。帝曰：&ldquo;卿仰谛视之。&rdquo;其至亲如此。质黄初五年朝京师，诏上将军及特进以下皆会质所，大官给供 具。酒酣，质欲尽欢。时上将军曹真性肥，中领军朱铄性瘦，质召优，使说肥瘦。真负贵，耻见戏，怒谓质曰：&ldquo;卿欲以部曲将遇我邪？&rdquo;骠骑将军曹洪、轻车将军 王忠言：&ldquo;将军必欲使上将军服肥，即自宜为瘦。&rdquo;真愈恚，拔刀_目，言：&ldquo;俳敢轻脱，吾斩尔。&rdquo;遂骂坐。质案剑曰：&ldquo;曹子丹，汝非屠几上肉，吴质吞尔不摇 喉，咀尔不摇牙，何敢恃势骄邪？&rdquo;铄因起曰：&ldquo;陛下使吾等来乐卿耳，乃至此邪！&rdquo;质顾叱之曰：&ldquo;朱铄，敢坏坐！&rdquo;诸将军皆还坐。铄性急，愈恚，还拔剑斩 地。遂便罢也。及文帝崩，质思慕作诗曰：&ldquo;怆怆怀殷忧，殷忧不可居。徙倚不能坐，出入步踟蹰。念蒙圣主恩，荣爵与众殊。自谓永终身，志气甫当舒。何意中见 弃，弃我归黄垆。茕茕靡所恃，泪下如连珠。随没无所益，身死名不书。慷慨自黾勉，庶几烈丈夫。&rdquo;太和四年，入为侍中。时司空陈群录尚书事，帝初亲万机，质 以辅弼大臣，安危之本，对帝盛称&ldquo;骠骑将军司马懿，忠智至公，社稷之臣也。陈群从容之士，非国相之才，处重任而不亲事。&rdquo;帝甚纳之。明日，有切诏以督责 群，而天下以司空不如长文，即群，言无实也。质其年夏卒。质先以怙威肆行，谥曰丑侯。质子应仍上书论枉，至正元中乃改谥威侯。应字温舒，晋尚书。应子康， 字子仲，知名於时，亦至大位。</p><p>卫觊字伯儒，河东安邑人也。少夙成，以才学称。太祖辟为司空掾属，除茂陵令、尚书郎。太祖征袁绍，而刘表为绍援，关中诸将又中立。益州牧刘璋与 表有隙，觊以治书侍御史使益州，令璋下兵以缀表军。至长安，道路不通，觊不得进，遂留镇关中。时四方大有还民，关中诸将多引为部曲，觊书与荀曰：&ldquo;关中 膏腴之地，顷遭荒乱，人民流入荆州者十万余家，闻本土安宁，皆企望思归。而归者无以自业，诸将各竞招怀，以为部曲。郡县贫弱，不能与争，兵家遂强。一旦变 动，必有后忧。夫盐，国之大宝也，自乱来散放，宜如旧置使者监卖，以其直益犁牛。若有归民，以供给之。勤耕积粟，以丰殖关中。远民闻之，必日夜竞还。又 使司隶校尉留治关中以为之主，则诸将日削，官民日盛，此强本弱敌之利也。&rdquo;以白太祖。太祖从之，始遣谒者仆射监盐官，司隶校尉治弘农。关中服从，乃白召 觊还，稍迁尚书。㈠魏国既建，拜侍中，与王粲并典制度。文帝即位，徙为尚书。顷之，还汉朝为侍郎，劝赞禅代之义，为文诰之诏。文帝践阼，复为尚书，封阳吉 亭侯。</p><p>㈠魏书曰：初，汉朝迁移，台阁旧事散乱。自都许之后，渐有纲纪，觊以古义多所正定。是时关西诸将，外虽怀附，内未可信。司隶校尉锺繇求以三千兵 入关，外讨张鲁，内以胁取质任。太祖使荀问觊，觊以为&ldquo;西方诸将，皆竖夫屈起，无雄天下意，苟安乐目前而已。今国家厚加爵号，得其所志，非有大故，不 忧为变也。宜为后图。若以兵入关中，当讨张鲁，鲁在深山，道径不通，彼必疑之；一相惊动，地险众强，殆难为虑！&rdquo;以觊议呈太祖。太祖初善之，而以繇自典 其任，遂从繇议。兵始进而关右大叛，太祖自亲征，仅乃平之，死者万计。太祖悔不从觊议，由是益重觊。</p><p>明帝即位，进封乡侯，三百户。音闻。觊奏曰：&ldquo;九章之律，自古所传，断定刑罪，其意微妙。百里长吏，皆宜知律。刑法者，国家之所贵重，而私 议之所轻贱；狱吏者，百姓之所县命，而选用者之所卑下。王政之弊，未必不由此也。请置律博士，转相教授。&rdquo;事遂施行。时百姓凋匮而役务方殷，觊上疏曰： &ldquo;夫变情厉性，强所不能，人臣言之既不易，人主受之又艰难。且人之所乐者富贵显荣也，所恶者贫贱死亡也，然此四者，君上之所制也，君爱之则富贵显荣，君恶 之则贫贱死亡；顺指者爱所由来，逆意者恶所从至也。故人臣皆争顺指而避逆意，非破家为国，杀身成君者，谁能犯颜色，触忌讳，建一言，开一说哉？陛下留意察 之，则臣下之情可见矣。今议者多好悦耳，其言政治则比陛下於尧舜，其言征伐则比二虏於鼠。臣以为不然。昔汉文之时，诸侯强大，贾谊累息以为至危。况今四 海之内，分而为三，群士陈力，各为其主。其来降者，未肯言舍邪就正，咸称迫於困急，是与六国分治，无以为异也。当今千里无烟，遗民困苦，陛下不善留意，将 遂凋弊不可复振。礼，天子之器必有金玉之饰，饮食之肴必有八珍之味，至於凶荒，则彻膳降服。然则奢俭之节，必视世之丰约也。武皇帝之时，后宫食不过一肉， 衣不用锦绣，茵蓐不缘饰，器物无丹漆，用能平定天下，遗福子孙。此皆陛下之所亲览也。当今之务，宜君臣上下，并用筹策，计校府库，量入为出。深思句践滋民 之术，由恐不及，而尚方所造金银之物，渐更增广，工役不辍，侈靡日崇，帑藏日竭。昔汉武信求神仙之道，谓当得云表之露以餐玉屑，故立仙掌以承高露。陛下通 明，每所非笑。汉武有求於露，而由尚见非，陛下无求於露而空设之；不益於好而糜费功夫，诚皆圣虑所宜裁制也。&rdquo;觊历汉、魏，时献忠言，率如此。</p><p>受诏典著作，又为魏官仪，凡所撰述数十篇。好古文、鸟篆、隶草，无所不善。建安末，尚书右丞河南潘勖，㈠黄初时，散骑常侍河内王象，亦与觊并以文章显。㈡觊薨，谥曰敬侯。子嗣。咸熙中为镇西将军。㈢</p><p></p> 