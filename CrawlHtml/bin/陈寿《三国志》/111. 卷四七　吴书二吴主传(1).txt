 <p>孙权字仲谋。兄策既定诸郡，时权年十五，以为阳羡长。㈠郡察孝廉，州举茂才，行奉义校尉。汉以策远职贡，遣使者刘琬加锡命。琬语人曰：&ldquo;吾观孙氏兄弟虽各才秀明达，然皆禄祚不终，惟中弟孝廉，形貌奇伟，骨体不a，有大贵之表，年又最寿，尔试识之。&rdquo;</p><p>㈠江表传曰：坚为下邳丞时，权生，方颐大口，目有精光，坚异之，以为有贵象。及坚亡，策起事江东，权常随从。性度弘朗，仁而多断，好侠养士，始有知名，侔於父兄矣。每参同计谋，策甚奇之，自以为不及也。每请会宾客，常顾权曰：&ldquo;此诸君，汝之将也。&rdquo;</p><p>建安四年，从策征庐江太守刘勋。勋破，进讨黄祖於沙羡。</p><p>五年，策薨，以事授权，权哭未及息。策长史张昭谓权曰：&ldquo;孝廉，此宁哭时邪？且周公立法而伯禽不师，非违父，时不得行也。㈠况今奸宄竞逐，豺狼满道，乃欲哀亲戚，顾礼制，是犹开门而揖盗，未可以为仁也。&rdquo;乃改易权服，扶令上马，使出巡军。是时惟有会稽、吴郡、丹杨、豫章、庐陵，然深险之地犹未尽从，而天下英豪布在州郡，宾旅寄寓之士以安危去就为意，未有君臣之固。张昭、周瑜等谓权可与共成大业，故委心而服事焉。曹公表权为讨虏将军，领会稽太守，屯吴，使丞之郡行文书事。待张昭以师傅之礼，而周瑜、程普、吕范等为将率。招延俊秀，聘求名士，鲁肃、诸葛瑾等始为宾客。分部诸将，镇抚山越，讨不从命。㈡</p><p>㈠臣松之按礼记曾子问子夏曰：&ldquo;三年之丧，金革之事无避也者，礼与？初有司与？&rdquo;孔子曰：&ldquo;吾闻诸老曰，昔者鲁公伯禽有为为之也。&rdquo;郑玄注曰：&ldquo;周人卒哭而致事。时有徐戎作难，伯禽卒哭而征之，急王事也。&rdquo;昭所云&ldquo;伯禽不师&rdquo;，盖谓此也。</p><p>㈡江表传曰：初策表用李术为庐江太守，策亡之后，术不肯事权，而多纳其亡叛。权移书求索，术报曰：&ldquo;有德见归，无德见叛，不应复还。&rdquo;权大怒，乃以状白曹公曰：&ldquo;严刺史昔为公所用，又是州举将，而李术凶恶，轻犯汉制，残害州司，肆其无道，宜速诛灭，以惩丑类。今欲讨之，进为国朝扫除鲸鲵，退为举将报塞怨仇，此天下达义，夙夜所甘心。术必惧诛，复诡说求救。明公所居，阿衡之任，海内所瞻，原敕执事，勿复听受。&rdquo;是岁举兵攻术於皖城。术闭门自守，求救於曹公。曹公不救。粮食乏尽，妇女或丸泥而吞之。遂屠其城，枭术首，徙其部曲三万余人。</p><p>七年，权母吴氏薨。</p><p>八年，权西伐黄祖，破其舟军，惟城未克，而山寇复动。还过豫章，使吕范平鄱阳，(会稽)程普讨乐安，太史慈领海昏，韩当、周泰、吕蒙等为剧县令长。</p><p>九年，权弟丹杨太守翊为左右所害，以从兄瑜代翊。㈠</p><p>㈠吴录曰：是时权大会官寮，沈友有所是非，令人扶出，谓曰：&ldquo;人言卿欲反。&rdquo;友知不得脱，乃曰：&ldquo;主上在许，有无君之心者，可谓非反乎？&rdquo;遂杀之。友字子正，吴郡人。年十一，华歆行风俗，见而异之，因呼曰：&ldquo;沈郎，可登车语乎？&rdquo;友逡巡s曰：&ldquo;君子讲好，会宴以礼，今仁义陵迟，圣道渐坏，先生衔命，将以裨补先王之教，整齐风俗，而轻脱威仪，犹负薪救火，无乃更崇其炽乎！&rdquo;歆惭曰：&ldquo;自桓、灵以来，虽多英彦，未有幼童若此者。&rdquo;弱冠博学，多所贯综，善属文辞。兼好武事，注孙子兵法。又辩於口，每所至，众人皆默然，莫与为对，咸言其笔之妙，舌之妙，刀之妙，三者皆过绝於人。权以礼聘，既至，论王霸之略，当时之务，权敛容敬焉。陈荆州宜并之计，纳之。正色立朝，清议峻厉，为庸臣所谮，诬以谋反。权亦以终不为己用，故害之，时年二十九。</p><p>十年，权使贺齐讨上饶，分为建平县。</p><p>十二年，西征黄祖，虏其人民而还。</p><p>十三年春，权复征黄祖，祖先遣舟兵拒军，都尉吕蒙破其前锋，而凌统、董袭等尽锐攻之，遂屠其城。祖挺身亡走，骑士冯则追枭其首，虏其男女数万口。是岁，使贺齐讨黟、歙，黟音伊。歙音摄。分歙为始新、新定、㈠犁阳、休阳县，㈡以六县为新都郡。荆州牧刘表死，鲁肃乞奉命吊表二子，且以观变。肃未到，而曹公已临其境，表子琮举众以降。刘备欲南济江，肃与相见，因传权旨，为陈成败。备进住夏口，使诸葛亮诣权，权遣周瑜、程普等行。是时曹公新得表众，形势甚盛，诸议者皆望风畏惧，多劝权迎之。㈢惟瑜、肃执拒之议，意与权同。瑜、普为左右督，各领万人，与备俱进，遇於赤壁，大破曹公军。公烧其余船引退，士卒饥疫，死者大半。备、瑜等复追至南郡，曹公遂北还，留曹仁、徐晃於江陵，使乐进守襄阳。时甘宁在夷陵，为仁党所围，用吕蒙计，留凌统以拒仁，以其半救宁，军以胜反。权自率众围合肥，使张昭攻九江之当涂。昭兵不利，权攻城逾月不能下。曹公自荆州还，遣张喜将骑赴合肥。未至，权退。</p><p>㈠吴录曰：晋改新定为遂安。</p><p>㈡吴录曰：晋改休阳为海宁。</p><p>㈢江表传载曹公与权书曰：&ldquo;近者奉辞伐罪，旄麾南指，刘琮束手。今治水军八十万众，方与将军会猎於吴。&rdquo;权得书以示群臣，莫不乡震失色。</p><p>十四年，瑜、仁相守岁余，所杀伤甚众。仁委城走。权以瑜为南郡太守。刘备表权行车骑将军，领徐州牧。备领荆州牧，屯公安。</p><p>十五年，分豫章为鄱阳郡；分长沙为汉昌郡，以鲁肃为太守，屯陆口。</p><p>十六年，权徙治秣陵。明年，城石头，改秣陵为建业。闻曹公将来侵，作濡须坞。</p><p>十八年正月，曹公攻濡须，权与相拒月余。曹公望权军，叹其齐肃，乃退。㈠初，曹公恐江滨郡县为权所略，徵令内移。民转相惊，自庐江、九江、蕲春、广陵户十余万皆东渡江，江西遂虚，合肥以南惟有皖城。</p><p>㈠吴历曰：曹公出濡须，作油船，夜渡洲上。权以水军围取，得三千余人，其没溺者亦数千人。权数挑战，公坚守不出。权乃自来，乘轻船，从灞须口入公军。诸将皆以为是挑战者，欲击之。公曰：&ldquo;此必孙权欲身见吾军部伍也。&rdquo;敕军中皆精严，弓弩不得妄发。权行五六里，回还作鼓吹。公见舟船器仗军伍整肃，喟然叹曰：&ldquo;生子当如孙仲谋，刘景升鹤尤綦嗳耳！&rdquo;权为笺与曹公，说：&ldquo;春水方生，公宜速去。&rdquo;别纸言：&ldquo;足下不死，孤不得安。&rdquo;曹公语诸将曰：&ldquo;孙权不欺孤。&rdquo;乃彻军还。</p><p>魏略曰：权乘大船来观军，公使弓弩乱发，箭著其船，船偏重将覆，权因回船，复以一面受箭，箭均船平，乃还。</p><p>十九年五月，权征皖城。闰月，克之，获庐江太守朱光及参军董和，男女数万口。是岁刘备定蜀。权以备已得益州，令诸葛瑾从求荆州诸郡。备不许，曰：&ldquo;吾方图凉州，凉州定，乃尽以荆州与吴耳。&rdquo;权曰：&ldquo;此假而不反，而欲以虚辞引岁。&rdquo;遂置南三郡长吏，关羽尽逐之。权大怒，乃遣吕蒙督鲜于丹、徐忠、孙规等兵二万取长沙、零陵、桂阳三郡，使鲁肃以万人屯巴丘㈠以御关羽。权住陆口，为诸军节度。蒙到，二郡皆服，惟零陵太守郝普未下。会备到公安，使关羽将三万兵至益阳，权乃召蒙等使还助肃。蒙使人诱普，普降，尽得三郡将守，因引军还，与孙皎、潘璋并鲁肃兵并进，拒羽於益阳。未战，会曹公入汉中，备惧失益州，使使求和。权令诸葛瑾报，更寻盟好，遂分荆州长沙、江夏、桂阳以东属权，南郡、零陵、武陵以西属备。备归，而曹公已还。权反自陆口，遂征合肥。合肥未下，彻军还。兵皆就路，权与凌统、甘宁等在津北为魏将张辽所袭，统等以死I权，权乘骏马越津桥得去。㈡</p><p>㈠巴丘今曰巴陵。</p><p>㈡献帝春秋曰：张辽问吴降人：&ldquo;向有紫髯将军，长上短下，便马善射，是谁？&rdquo;降人答曰：&ldquo;是孙会稽。&rdquo;辽及乐进相遇，言不早知之，急追自得，举军叹恨。</p><p>江表传曰：权乘骏马上津桥，桥南已见彻，丈余无版。谷利在马后，使权持鞍缓控，利於后著鞭，以助马势，遂得超度。权既得免，即拜利都亭侯。谷利者，本左右给使也，以谨直为亲近监，性忠果亮烈，言不苟且，权爱信之。</p><p>二十一年冬，曹公次于居巢，遂攻濡须。</p><p>二十二年春，权令都尉徐详诣曹公请降，公报使好，誓重结婚。</p><p>二十三年十月，权将如吴，亲乘马射虎於裢ぁ褚艮罅攴础Ｂ砦虎所伤，权投以双戟，虎s废，常从张世击以戈，获之。</p><p>二十四年，关羽围曹仁於襄阳，曹公遣左将军于禁救之。会汉水暴起，羽以舟兵尽虏禁等步骑三万送江陵，惟城未拔。权内惮羽，外欲以为己功，笺与曹公，乞以讨羽自效。曹公且欲使羽与权相持以斗之，驿传权书，使曹仁以弩射示羽。羽犹豫不能去。闰月，权征羽，先遣吕蒙袭公安，获将军士仁。蒙到南郡，南郡太守麋芳以城降。蒙据江陵，抚其老弱，释于禁之囚。陆逊别取宜都，获秭归、枝江、夷道，还屯夷陵，守峡口以备蜀。关羽还当阳，西保麦城。权使诱之。羽伪降，立幡旗为象人於城上，因遁走，兵皆解散，尚十余骑。权先使朱然、潘璋断其径路。十二月，璋司马马忠获羽及其子平、都督赵累等於章乡，遂定荆州。是岁大疫，尽除荆州民租税。曹公表权为骠骑将军，假节领荆州牧，封南昌侯。权遣校尉梁寓奉贡于汉，及令王市马，又遣朱光等归。㈠</p><p>㈠魏略曰：梁寓字孔儒，吴人也。权遣寓观望曹公，曹公因以为掾，寻遣还南。</p><p>二十五年春正月，曹公薨，太子丕代为丞相魏王，改年为延康。秋，魏将梅敷使张俭求见抚纳。南阳阴、、筑阳、筑音逐。山都、中卢五县民五千家来附。冬，魏嗣王称尊号，改元为黄初。二年四月，刘备称帝於蜀。㈠权自公安都鄂，改名武昌，以武昌、下雉、寻阳、阳新、柴桑、沙羡六县为武昌郡。五月，建业言甘露降。八月，城武昌，下令诸将曰：&ldquo;夫存不忘亡，安必虑危，古之善教。昔隽不疑汉之名臣，於安平之世而刀剑不离於身，盖君子之於武备，不可以已。况今处身疆畔，豺狼交接，而可轻忽不思变难哉？顷闻诸将出入，各尚谦约，不从人兵，甚非备虑爱身之谓。夫保己遗名，以安君亲，孰与危辱？宜深警戒，务崇其大，副孤意焉。&rdquo;自魏文帝践阼，权使命称O，及遣于禁等还。十一月，策命权曰：&ldquo;盖圣王之法，以德设爵，以功制禄；劳大者禄厚，德盛者礼丰。故叔旦有夹辅之勋，太公有鹰扬之功，并启土宇，并受备物，所以表章元功，殊异贤哲也。近汉高祖受命之初，分裂膏腴以王八姓，斯则前世之懿事，后王之元龟也。朕以不德，承运革命，君临万国，秉统天机，思齐先代，坐而待旦。惟君天资忠亮，命世作佐，深睹历数，达见废兴，远遣行人，浮于潜汉。㈡望风影附，抗疏称O，兼纳纤南方之贡，普遣诸将来还本朝，忠肃内发，款诚外昭，信著金石，义盖山河，朕甚嘉焉。今封君为吴王，使使持节太常高平侯贞，授君玺绶策书、金虎符第一至第五、左竹使符第一至第十，以大将军使持节督交州，领荆州牧事，锡君青土，苴以白茅，对扬朕命，以尹东夏。其上故骠骑将军南昌侯印绶符策。今又加君九锡，其敬听后命。以君绥安东南，纲纪江外，民夷安业，无或携贰，是用锡君大辂、戎辂各一，玄牡二驷。君务财劝农，仓库盈积，是用锡君衮冕之服，赤舄副焉。君化民以德，礼教兴行，是用锡君轩县之乐。君宣导休风，怀柔百越，是用锡君朱户以居。君运其才谋，官方任贤，是用锡君纳陛以登。君忠勇并奋，清除奸慝，是用锡君虎贲之士百人。君振威陵迈，宣力荆南，枭灭凶丑，罪人斯得，是用锡君a钺各一。君文和於内，武信於外，是用锡君彤弓一、彤矢百、S弓十、S矢千。君以忠肃为基，恭俭为德，是用锡君鬯一卣，圭副焉。钦哉！敬敷训典，以服朕命，以勖相我国家，永终尔显烈。&rdquo;㈢是岁，刘备帅军来伐，至巫山、秭归，使使诱导武陵蛮夷，假与印传，许之封赏。於是诸县及五G民皆反为蜀。权以陆逊为督，督朱然、潘璋等以拒之。遣都尉赵咨使魏。魏帝问曰：&ldquo;吴王何等主也？&rdquo;咨对曰：&ldquo;聪明仁智，雄略之主也。&rdquo;帝问其状，咨曰：&ldquo;纳鲁肃於凡品，是其聪也；拔吕蒙於行陈，是其明也；获于禁而不害，是其仁也；取荆州而兵不血刃，是其智也；据三州虎视於天下，是其雄也；屈身於陛下，是其略也。&rdquo;㈣帝欲封权子登，权以登年幼，上书辞封，重遣西曹掾沈珩陈谢，并献方物。㈤立登为王太子。㈥</p><p>㈠魏略曰：权闻魏文帝受禅而刘备称帝，乃呼问知星者，己分野中星气何如，遂有僭意。而以位次尚少，无以威众，又欲先卑而后踞之，为卑则可以假宠，后踞则必致讨，致讨然后可以怒众，众怒然后可以自大，故深绝蜀而专事魏。</p><p>㈡禹贡曰：沱、潜既道，注曰：&ldquo;水自江出为沱，汉为潜。&rdquo;</p><p>㈢江表传曰：权群臣议，以为宜称上将军九州伯，不应受魏封。权曰：&ldquo;九州伯，於古未闻也。昔沛公亦受项羽拜为汉王，此盖时宜耳，复何损邪？&rdquo;遂受之。</p><p>孙盛曰：&ldquo;昔伯夷、叔齐不屈有周，鲁仲连不为秦民。夫以匹夫之志，犹义不辱，况列国之君三分天下，而可二三其节，或臣或否乎？余观吴、蜀，咸称奉汉，至於汉代，莫能固秉臣节，君子是以知其不能克昌厥后，卒见吞於大国也。向使权从群臣之议，终身称汉将，岂不义悲六合，仁感百世哉！&rdquo;</p><p>㈣吴书曰：咨字德度，南阳人，博闻多识，应对辩捷，权为吴王，擢中大夫，使魏。魏文帝善之，嘲咨曰：&ldquo;吴王颇知学乎？&rdquo;答曰：&ldquo;吴王浮江万艘，带甲百万，任贤使能，志存经略，虽有余间，博览书传历史，藉采奇异，不效诸生寻章摘句而已。&rdquo;帝曰：&ldquo;吴可征不？&rdquo;咨对曰：&ldquo;大国有征伐之兵，小国有备御之固。&rdquo;又曰：&ldquo;吴难魏不？&rdquo;咨曰：&ldquo;带甲百万，江、汉为池，何难之有？&rdquo;又曰：&ldquo;吴如大夫者几人？&rdquo;咨曰：&ldquo;聪明特达者八九十人，如臣之比，车载斗量，不可胜数。&rdquo;咨频载使北，人敬异。权闻而嘉之，拜骑都尉。咨言曰：&ldquo;观北方终不能守盟，今日之计，朝廷承汉四百之际，应东南之运，宜改年号，正服色，以应天顺民。&rdquo;权纳之。</p><p>㈤吴书曰：珩字仲山，吴郡人，少综经艺，尤善春秋内、外传。权以珩有智谋，能专对，乃使至魏。魏文帝问曰：&ldquo;吴嫌魏东向乎？&rdquo;珩曰：&ldquo;不嫌。&rdquo;曰：&ldquo;何以？&rdquo;曰：&ldquo;信恃旧盟，言归于好，是以不嫌。若魏渝盟，自有豫备。&rdquo;又问：&ldquo;闻太子当来，宁然乎？&rdquo;珩曰：&ldquo;臣在东朝，朝不坐，宴不与，若此之议，无所闻也。&rdquo;文帝善之，乃引珩自近，谈语终日。珩随事响应，无所屈服。珩还言曰：&ldquo;臣密参侍中刘晔，数为贼设奸计，终不久悫。臣闻兵家旧论，不恃敌之不我犯，恃我之不可犯，今为朝廷虑之。且当省息他役，惟务农桑以广军资；缮舟车，增作战具，令皆兼盈；抚养兵民，使各得其所；揽延英俊，奖励将士，则天下可图矣。&rdquo;以奉使有称，封永安乡侯，官至少府。</p><p>㈥江表传曰：是岁魏文帝遣使求雀头香、大贝、明珠、象牙、犀角、玳瑁、孔雀、翡翠、斗鸭、长鸣鸡。群臣奏曰：&ldquo;荆、扬二州，贡有常典，魏所求珍玩之物非礼也，宜勿与。&rdquo;权曰：&ldquo;昔惠施尊齐为王，客难之曰：&lsquo;公之学去尊，今王齐，何其倒也？&rsquo;惠子曰：&lsquo;有人於此，欲击其爱子之头，而石可以代之，子头所重而石所轻也，以轻代重，何为不可乎？&rsquo;方有事於西北，江表元元，恃主为命，非我爱子邪？彼所求者，於我瓦石耳，孤何惜焉？彼在谅之中，而所求若此，宁可与言礼哉！&rdquo;皆具以与之。</p><p>黄武元年春正月，陆逊部将军宋谦等攻蜀五屯，皆破之，斩其将。三月，鄱阳言黄龙见。蜀军分据险地，前后五十余营，逊随轻重以兵应拒，自正月至闰月，大破之，临陈所斩及投兵降首数万人。刘备奔走，仅以身免。㈠</p><p>㈠吴历曰：权以使聘魏，具上破备获印绶及首级、所得土地，并表将吏功勤宜加爵赏之意。文帝报使，致@子裘、明光铠、W马，又以素书所作典论及诗赋与权。</p><p>魏书载诏答曰：&ldquo;老虏边窟，越险深入，旷日持久，内迫罢弊，外困智力，故见身於鸡头，分兵拟西陵，其计不过谓可转足前迹以摇动江东。根未著地，摧折其支，虽未刳备五脏，使身首分离，其所降诛，亦足使虏部众凶惧。昔吴汉先烧荆门，后发夷陵，而子阳无所逃其死；来歙始袭略阳，文叔喜之，而知隗嚣无所施其巧。今讨此虏，正似其事，将军勉建方略，务全独克。&rdquo;</p><p></p> 