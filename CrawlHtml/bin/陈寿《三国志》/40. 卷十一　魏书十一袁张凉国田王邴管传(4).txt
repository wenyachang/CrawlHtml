 <p>㈠今文尚书曰&ldquo;优贤扬历&rdquo;，谓扬其所历试。左思魏都赋曰&ldquo;优贤著于扬历&rdquo;也。
</p>
<p>
</p>
<p>於是特具安车蒲轮，束帛加璧聘焉。会宁卒，时年八十四。拜子邈郎中，后为博士。初，宁妻先卒，知故劝更娶，宁曰：&ldquo;每省曾子、王骏之言，意常嘉之，岂自遭之而违本心哉？&rdquo;㈠
</p>
<p>
</p>
<p>㈠傅子曰：宁以衰乱之时，世多妄变氏族者，违圣人之制，非礼命姓之意，故著氏姓论以原本世系，文多不载。每所居姻亲、知旧、邻里有困穷者，家储虽不盈担石，必分以赡救之。与人子言，教以孝；与人弟言，训以悌；言及人臣，诲以忠。貌甚恭，言甚顺，观其行，邈然若不可及，即之熙熙然，甚柔而温，因其事而导之於善，是以渐之者无不化焉。宁之亡，天下知与不知，闻之无不嗟叹。醇德之所感若此，不亦至乎！
</p>
<p>
</p>
<p>时钜鹿张[，字子明，颍川胡昭，字孔明，亦养志不仕。[少游太学，学兼内外，后归乡里。袁绍前后辟命，不应，移居上党。并州牧高直沓乐平令，不就，徙循常山，门徒且数百人，迁居任县。太祖为丞相，辟，不诣。太和中，诏求隐学之士能消灾复异者，郡累上也。此，发遣，老病不行。广平太守卢毓到官三日，纲纪白承前致版谒[。毓教曰：&ldquo;张先生所谓上不事天子，下不友诸侯者也。此岂版谒所可光饰哉！&rdquo;但遣主簿奉书致羊酒之礼。青龙四年辛亥诏书：&ldquo;张掖郡玄川溢涌，激波奋荡，宝石负图，状像灵龟，宅于川西，嶷然磐峙，仓质素章，麟凤龙马，焕炳成形，文字告命，粲然著明。太史令高堂隆上言：古皇圣帝所未尝蒙，实有魏之祯命，东序之世宝。&rdquo;㈠事颁天下。任令于绰连赍以问[，[密谓绰曰：&ldquo;夫神以知来，不追已往，祯祥先见而后废兴从之。汉已久亡，魏已得之，何所追兴徵祥乎！此石，当今之变异而将来之祯瑞也。&rdquo;正始元年，戴之鸟，巢[门阴。[告门人曰：&ldquo;夫戴阳鸟，而巢门阴此凶祥也。&rdquo;乃援琴歌咏，作诗二篇，旬日而卒，时年一百五岁。是岁，广平太守王肃至官，教下县曰：&ldquo;前在京都，闻张子明，来至问之，会其已亡，致痛惜之。此君笃学隐居，不与时竞，以道乐身。昔绛县老人屈在泥涂，赵孟升之，诸侯用睦。愍其耄勤好道，而不蒙荣宠，书到，遣吏劳问其家，显题门户，务加殊异，以慰既往，以劝将来。&rdquo;
</p>
<p>
</p>
<p>㈠尚书顾命篇曰：&ldquo;大玉、夷玉、天球、河图在东序。&rdquo;注曰：&ldquo;河图，图出於河，帝王圣者之所受。&rdquo;
</p>
<p>
</p>
<p>胡昭始避地冀州，亦辞袁绍之命，遁还乡里。太祖为司空丞相，频加礼辟。昭往应命，既至，自陈一介野生，无军国之用，归诚求去。太祖曰：&ldquo;人各有志，出处异趣，勉卒雅尚，义不相屈。&rdquo;昭乃转居陆浑山中，躬耕乐道，以经籍自娱。闾里敬而爱之。㈠建安二十三年，陆浑长张固被书调丁夫，当给汉中。百姓恶惮远役，并怀扰扰。民孙狼等因兴兵杀县主簿，作为叛乱，县邑残破。固率将十余吏卒，依昭住止，招集遗民，安复社稷。狼等遂南附关羽。羽授印给兵，还为寇贼，到陆浑南长乐亭，自相约誓，言：&ldquo;胡居士贤者也，一不得犯其部落。&rdquo;一川赖昭，咸无怵惕。天下安辑，徙宅宜阳。㈡正始中，骠骑将军赵俨、尚书黄休、郭彝、散骑常侍荀、锺毓、太仆庾嶷、㈢弘农太守何桢等㈣递荐昭曰：&ldquo;天真高洁，老而弥笃。玄虚静素，有夷、皓之节。宜蒙徵命，以励风俗。&rdquo;㈤至嘉平二年，公车特徵，会卒，年八十九。拜子纂郎中。初，昭善史书，与锺繇、邯郸淳、卫觊、韦诞并有名，尺牍之迹，动见模楷焉。㈥
</p>
<p>
</p>
<p>㈠高士传曰：初，晋宣帝为布衣时，与昭有旧。同郡周生等谋害帝，昭闻而步陟险，邀生于崤、渑之间，止生，生不肯。昭泣与结诚，生感其义，乃止。昭因与斫枣树共盟而别。昭虽有阴德於帝，口终不言，人莫知之。信行著於乡党。建安十六年，百姓闻马超叛，避兵入山者千余家，饥乏，渐相劫略，昭常逊辞以解之，是以寇难消息，众咸宗焉。故其所居部落中，三百里无相侵暴者。
</p>
<p>
</p>
<p>㈡高士传曰：幽州刺史杜恕尝过昭所居草庐之中，言事论理，辞意谦敬，恕甚重焉。太尉蒋济辟，不就。
</p>
<p>
</p>
<p>㈢案庾氏谱：嶷字劭然，颍川人。子□字玄默，晋尚书、阳翟子。嶷弟遁，字德先，太中大夫。遁胤嗣克昌，为世盛门。侍中峻、河南尹纯，皆遁之子，豫州牧长史，遁之孙，太尉文康公亮、司空冰皆遁之曾孙，贵达至今。
</p>
<p>
</p>
<p>㈣文士传曰：桢字元郑庐江人，有文学器郑容貌甚伟。历幽州刺史、廷尉，入晋为尚书光禄大夫。桢子龛，后将军；勖，车骑将军；恽，豫州刺史；其余多至大官。自后累世昌阜，司空文穆公充，恽之孙也，贵达至今。
</p>
<p>
</p>
<p>㈤高士传曰：朝廷以戎车未息，徵命之事，且须后之，昭以故不即徵。后、休复与庾嶷荐昭，有诏访於本州评议。侍中韦诞驳曰：&ldquo;礼贤徵士，王政之所重也，古者考行於乡。今等位皆常伯纳言，嶷为卿佐，足以取信。附下罔上，忠臣之所不行也。昭宿德耆艾，遗逸山林，诚宜嘉异。&rdquo;乃从诞议也。
</p>
<p>
</p>
<p>㈥傅子曰：胡徵君怡怡无不爱也，虽仆隶，必加礼焉。外同乎俗，内秉纯洁，心非其好，王公不能屈，年八十而不倦於书籍者，吾於胡徵君见之矣。
</p>
<p>
</p>
<p>时有隐者焦先，河东人也。魏略曰：先字孝然。中平末，白波贼起。时先年二十余，与同郡侯武阳相随。武阳年小，有母，先与相扶接，避白波，东客扬州取妇。建安初来西还，武阳诣大阳占户，先留陕界。至十六年，关中乱。先失家属，独窜於河渚间，食草饮水，无衣履。时大阳长朱南望见之，谓为亡士，欲遣船捕取。武阳语县：&ldquo;此狂痴人耳！&rdquo;遂注其籍。给廪，日五升。后有疫病，人多死者，县常使埋藏，童儿竖子皆轻易之。然其行不践邪径，必循阡陌；及其捃拾，不取大穗；饥不苟食，寒不苟衣，结草以为裳，科头徒跣。每出，见妇人则隐翳，须去乃出。自作一瓜牛庐，净扫其中。营木为床，布草蓐其上。至天寒时，构火以自炙，呻吟独语。饥则出为人客作，饱食而已，不取其直。又出於道中，邂逅与人相遇，辄下道藏匿。或问其故，常言&ldquo;草茅之人，与狐兔同群&rdquo;。不肯妄语。太和、青龙中，尝持一杖南渡浅河水，辄独云未可也，由是人颇疑其不狂。至嘉平中，太守贾穆初之官，故过其庐。先见穆再拜。穆与语，不应；与食，不食。穆谓之曰：&ldquo;国家使我来为卿作君，我食卿，卿不肯食，我与卿语，卿不应我，如是，我不中为卿作君，当去耳！&rdquo;先乃曰：&ldquo;宁有是邪？&rdquo;遂不复语。其明年，大发卒将伐吴。有窃问先：&ldquo;今讨吴何如？&rdquo;先不肯应，而谬歌曰：&ldquo;祝衄祝衄，非鱼非肉，更相追逐，本心为当杀羊，更杀其l□邪！&rdquo;郡人不知其谓。会诸军败，好事者乃推其意，疑羊谓吴，l□谓魏，於是后人佥谓之隐者也。议郎河东董经特嘉异节，与先非故人，密往观之。经到，乃奋其白须，为如与之有旧者，谓曰：&ldquo;阿先阔乎！念共避白波时不？&rdquo;先熟视而不言。经素知其昔受武阳恩，因复曰：&ldquo;念武阳不邪？&rdquo;先乃曰：&ldquo;已报之矣。&rdquo;经又复挑欲与语，遂不肯复应。后岁余病亡，时年八十九矣。
</p>
<p>
</p>
<p>高士传曰：世莫知先所出。或言生乎汉末，自陕居大阳，无父母兄弟妻子。见汉室衰，乃自绝不言。及魏受禅，常结草为庐於河之湄，独止其中。冬夏a不着衣，卧不设席，又无草蓐，以身亲土，其体垢污皆如泥漆，五形尽露，不行人间。或数日一食，欲食则为人赁作，人以衣衣之，乃使限功受直，足得一食辄去，人欲多与，终不肯取，亦有数日不食时。行不由邪径，目不与女子逆视。口未尝言，虽有惊急，不与人语。遗以食物皆不受。河东太守杜恕尝以衣服迎见，而不与语。司马景王闻而使安定太守董经因事过视，又不肯语，经以为大贤。其后野火烧其庐，先因露寝。遭冬雪大至，先袒卧不移，人以为死，就视如故，不以为病，人莫能审其意。度年可百岁余乃卒。或问皇甫谧曰：&ldquo;焦先何人？&rdquo;曰：&ldquo;吾不足以知之也。考之於表，可略而言矣。夫世之所常趣者荣味也，形之所不可释者衣裳也，身之所不可离者室宅也，口之所不能已者言语也，心之不可绝者亲戚也。今焦先弃荣味，释衣服，离室宅，绝亲戚，闭口不言，旷然以天地为栋宇，然合至道之前，出群形之表，入玄寂之幽，一世之人不足以挂其意，四海之广不能以回其顾，妙乎与夫三皇之先者同矣。结绳已来，未及其至也，岂群言之所能仿佛，常心之所得测量哉！彼行人所不能行，堪人所不能堪，犯寒暑不以伤其性，居旷野不以恐其形，遭惊急不以迫其虑，离荣爱不以累其心，损视听不以@其耳目，舍足於不损之地，居身於独立之处，延年历百，寿越期颐，虽上识不能尚也。自羲皇已来，一人而已矣！&rdquo;
</p>
<p>
</p>
<p>魏氏春秋曰：故梁州刺史耿黼以先为&ldquo;仙人也&rdquo;，北海傅玄谓之&ldquo;性同禽兽&rdquo;，并为之传，而莫能测之。
</p>
<p>
</p>
<p>魏略又载扈累及寒贫者。累字伯重，京兆人也。初平中，山东人有青牛先生者，字正方，客三辅。晓知星历、风角、鸟情。常食青葙芫华。年似如五六十者，人或亲识之，谓其已百余岁矣。初，累年四十余，随正方游学，人谓之得其术。有妇，无子。建安十六年，三辅乱，又随正方南入汉中。汉中坏，正方入蜀，累与相失，随徙民诣，遭疾疫丧其妇。至黄初元年，又徙诣洛阳，遂不复娶妇。独居道侧，以□砖为障，施一厨床，食宿其中。昼日潜思，夜则仰视星宿，吟咏内书。人或问之，闭口不肯言。至嘉平中，年八九十，裁若四五十者。县官以其孤老，给廪日五升。五升不足食，颇行佣作以裨粮，粮尽复出，人与不取。食不求美，衣弊，后一二年病亡。寒贫者，本姓石，字德林，安定人也。建安初，客三辅。是时长安有宿儒栾文博者，门徒数千，德林亦就学，始精诗、书。后好内事，於众辈中最玄默。至十六年，关中乱，南入汉中。初不治产业，不畜妻孥，常读老子五千文及诸内书，昼夜吟咏。到二十五年，汉中破，随众还长安，遂痴愚不复识人。食不求味，冬夏常衣弊布连结衣。体如无所胜，目如无所见。独居穷巷小屋，无亲里。人与之衣食，不肯取。郡县以其鳏穷，给廪日五升，食不足，颇行乞，乞不取多。人问其姓字，又不肯言，故因号之曰寒贫也。或素有与相知者，往存恤之，辄拜跪，由是人谓其不痴。车骑将军郭淮以意气呼之，问其所欲，亦不肯言。淮因与脯□及衣，不取其衣，取其脯一朐、□一升而止。臣松之案魏略云：焦先及杨沛，并作瓜牛庐，止其中。以为瓜当作蜗；蜗牛，螺虫之有角者也，俗或呼为黄犊。先等作圜舍，形如蜗牛蔽，故谓之蜗牛庐。庄子曰：&ldquo;有国於蜗之左角者曰触氏，有国於右角者曰蛮氏，时相与争地而战，伏尸数万，逐北旬有五日而后反。&rdquo;谓此物也。
</p>
<p>
</p>
<p>评曰：袁涣、邴原、张范躬履清蹈，进退以道，㈠盖是贡禹、两龚之匹。凉茂、国渊亦其次也。张承名行亚范，可谓能弟矣。田畴抗节，王忠贞，足以矫俗；管宁渊雅高尚，确然不拔；张[、胡昭阖门守静，不营当世：故并录焉。
</p>
<p>
</p>
<p>㈠臣松之以为蹈犹履也，&ldquo;躬履清蹈&rdquo;，近非言乎！</p> 