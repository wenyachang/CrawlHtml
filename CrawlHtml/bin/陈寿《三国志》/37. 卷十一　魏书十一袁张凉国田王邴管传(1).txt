 <p><style type="text/css">p{text-indent:2em;}</style></p><p>袁涣字曜卿，陈郡扶乐人也。父滂，为汉司徒。㈠当时诸公子多越法度，而涣清静，举动必以礼。郡命为功曹，郡中奸吏皆自引去。后辟公府，举高第，迁侍御史。除谯令，不就。刘备之为豫州，举涣茂才。后避地江、淮间，为袁术所命。术每有所咨访，涣常正议，术不能抗，然敬之不敢不礼也。顷之，吕布击术於阜陵，涣往从之，遂复为布所拘留。布初与刘备和亲，后离隙。布欲使涣作书詈辱备，涣不可，再三强之，不许。布大怒，以兵胁涣曰：&ldquo;为之则生，不为则死。&rdquo;涣颜色不变，笑而应之曰：&ldquo;涣闻唯德可以辱人，不闻以骂。使彼固君子邪，且不耻将军之言，彼诚小人邪，将复将军之意，则辱在此不在於彼。且涣他日之事刘将军，犹今日之事将军也，如一旦去此，复骂将军，可乎？&rdquo;布惭而止。</p><p>㈠袁宏汉纪曰：滂字公熙，纯素寡欲，终不言人之短。当权宠之盛，或以同异致祸，滂独中立於朝，故爱憎不及焉。</p><p>布诛，涣得归太祖。㈠涣言曰：&ldquo;夫兵者，凶器也，不得已而用之。鼓之以道德，征之以仁义，兼抚其民而除其害。夫然，故可与之死而可与之生。自大乱以来十数年矣，民之欲安，甚於倒悬，然而暴乱未息者，何也？意者政失其道欤！涣闻明君善于救世，故世乱则齐之以义，时伪则镇之以朴；世异事变，治国不同，不可不察也。夫制度损益，此古今之不必同者也。若夫兼爱天下而反之於正，虽以武平乱而济之以德，诚百王不易之道也。公明哲超世，古之所以得其民者，公既勤之矣，今之所以失其民者，公既戒之矣，海内赖公，得免於危亡之祸，然而民未知义，其惟公所以训之，则天下幸甚！&rdquo;太祖深纳焉。拜为沛南部都尉。</p><p>㈠袁氏世纪曰：布之破也，陈群父子时亦在布之军，见太祖皆拜。涣独高揖不为礼，太祖甚严惮之。时太祖又给众官车各数乘，使取布军中物，唯其所欲。众人皆重载，唯涣取书数百卷。资粮而已，众人闻之，大惭。涣谓所亲曰：&ldquo;脱我以行陈，令军发足以为行粮而已，不以此为我有。由是厉名也，大悔恨之。&rdquo;太祖益以此重焉。</p><p>是时新募民开屯田，民不乐，多逃亡。涣白太祖曰：&ldquo;夫民安土重迁，不可卒变，易以顺行，难以逆动，宜顺其意，乐之者乃取，不欲者勿强。&rdquo;太祖从之，百姓大悦。迁为梁相。涣每敕诸县：&ldquo;务存鳏寡高年，表异孝子贞妇。常谈曰&lsquo;世治则礼详，世乱则礼简&rsquo;，全在斟酌之间耳。方今虽扰攘，难以礼化，然在吾所以为之。&rdquo;为政崇教训，恕思而后行，外温柔而内能断。㈠以病去官，百姓思之。后徵为谏议大夫、丞相军祭酒。前后得赐甚多，皆散尽之，家无所储，终不问产业，乏则取之於人，不为察之行，然时人服其清。</p><p>㈠魏书曰：谷熟长吕岐善朱渊、爰津，遣使行学还，召用之，与相见，出署渊师友祭酒，津决疑祭酒。渊等因各归家，不受署。岐大怒，将吏民收渊等，皆杖杀之，议者多非焉。涣教勿劾，主簿孙徽等以为&ldquo;渊等罪不足死，长吏无专杀之义，孔子称&lsquo;唯器与名，不可以假人&rsquo;。谓之师友而加大戮，刑名相伐，不可以训。&rdquo;涣教曰：&ldquo;主簿以不请为罪，此则然矣。谓渊等罪不足死，则非也。夫师友之名，古今有之。然有君之师友，有士大夫之师友。夫君置师友之官者，所以敬其臣也；有罪加於刑焉，国之法也。今不论其罪而谓之戮师友，斯失之矣。主簿取弟子戮师之名，而加君诛臣之实，非其类也。夫圣哲之治，观时而动，故不必循常，将有权也。间者世乱，民陵其上，虽务尊君卑臣，犹或未也，而反长世之过，不亦谬乎！&rdquo;遂不劾。</p><p>魏国初建，为郎中令，行御史大夫事。涣言於太祖曰：&ldquo;今天下大难已除，文武并用，长久之道也。以为可大收篇籍，明先圣之教，以易民视听，使海内斐然向风，则远人不服可以文德来之。&rdquo;太祖善其言。时有传刘备死者，群臣皆贺；涣以尝为备举吏，独不贺。居官数年卒，太祖为之流涕，赐谷二千斛，一教&ldquo;以太仓谷千斛赐郎中令之家&rdquo;，一教&ldquo;以垣下谷千斛与曜卿家&rdquo;，外不解其意。教曰：&ldquo;以太仓谷者，官法也；以垣下谷者，亲旧也。&rdquo;又帝闻涣昔拒吕布之事，问涣从弟敏：&ldquo;涣勇怯何如？&rdquo;敏对曰：&ldquo;涣貌似和柔，然其临大节，处危难，虽贲育不过也。&rdquo;涣子侃，亦清粹间素，有父风，历位郡守尚书。㈠</p><p>㈠袁氏世纪曰：涣有四子，侃、□、奥、准。侃字公然，论议清当，柔而不犯，善与人交。在废兴之间，人之所趣务者，常谦退不为也。时人以是称之。历位黄门选部郎，号为清平。稍迁至尚书，早卒。□字宣厚，精辩有机理，好道家之言，少被病，未官而卒，奥字公荣，行足以厉俗，言约而理当，终於光禄勋。准字孝尼，忠信公正，不耻下问，唯恐人之不胜已。以世事多险，故常恬退而不敢求进。著书十余万言，论治世之务，为易、周官、诗传，及论五经滞义，圣人之微言，以传於世。此准之自序也。荀绰九州记称准有俊才，泰始中为给事中。袁氏子孙世有名位，贵达至今。</p><p>初，涣从弟霸，公恪有功郑魏初为大司农，及同郡何夔并知名於时。而霸子亮，夔子曾，与侃复齐声友善。亮贞固有学行，疾何晏、邓r等，著论以讥切之，位至河南尹、尚书。㈠霸弟徽，以儒素称。遭天下乱，避难交州。司徒辟，不至。㈡徽弟敏，有武艺而好水功，官至河堤谒者。</p><p>㈠晋诸公赞曰：亮子粲，字仪祖，文学博识，累为儒官，至尚书。</p><p>㈡袁宏汉纪曰：初，天下将乱，涣慨然叹曰：&ldquo;汉室陵迟，乱无日矣。苟天下扰攘，逃将安之？若天未丧道，民以义存，唯强而有礼，可以庇身乎！&rdquo;徽曰：&ldquo;古人有言：&lsquo;知机其神乎&rsquo;！见机而作，君子所以元吉也。天理盛衰，汉其亡矣！夫有大功必有大事，此又君子之所深识，退藏於密者也。且兵革既兴，外患必众，徽将远迹山海，以求免身。&rdquo;及乱作，各行其志。</p><p>张范，字公仪，河内武人也。祖父歆，为汉司徒。父延，为太尉。太傅袁隗欲以女妻范，范辞不受。性恬静乐道，忽於荣利，徵命无所就。弟承，字公先，亦知名，以方正徵，拜议郎，迁伊阙都尉。董卓作乱，承欲合徒众与天下共诛卓。承弟昭时为议郎，m从长安来，谓承曰：&ldquo;今欲诛卓，众寡不敌，且起一朝之谋，战阡陌之民，士不素抚，兵不练习，难以成功。卓阻兵而无义，固不能久；不若择所归附，待时而动，然后可以如志。&rdquo;承然之，乃解印绶间行归家，与范避地扬州。袁术备礼招请，范称疾不往，术不强屈也。遣承与相见，术问曰：&ldquo;昔周室陵迟，则有桓、文之霸；秦失其政，汉接而用之。今孤以土地之广，士民之众，欲徼福齐桓，拟迹高祖，何如？&rdquo;承对曰：&ldquo;在德不在强。夫能用德以同天下之欲，虽由匹夫之资，而兴霸王之功，不足为难。若苟僭拟，干时而动，众之所弃，谁能兴之？&rdquo;术不悦。是时，太祖将征冀州，术复问曰：&ldquo;今曹公欲以弊兵数千，敌十万之众，可谓不量力矣！子以为何如？&rdquo;承乃曰：&ldquo;汉德虽衰，天命未改，今曹公挟天子以令天下，虽敌百万之众可也。&rdquo;术作色不怿，承去之。</p><p>太祖平冀州，遣使迎范。范以疾留彭城，遣承诣太祖，太祖表以为谏议大夫。范子陵及承子戬为山东贼所得，范直诣贼请二子，贼以陵还范。范谢曰：&ldquo;诸君相还儿厚矣。夫人情虽爱其子，然吾怜戬之小，请以陵易之。&rdquo;贼义其言，悉以还范。太祖自荆州还，范得见於陈，以为议郎，参丞相军事，甚见敬重。太祖征伐，常令范及邴原留，与世子居守。太祖谓文帝：&ldquo;举动必谘此二人。&rdquo;世子执子孙礼。救恤穷乏，家无所余，中外孤寡皆归焉。赠遗无所逆，亦终不用，及去，皆以还之。建安十七年卒。魏国初建，承以丞相参军祭酒领赵郡太守，政化大行。太祖将西征，徵承参军事，至长安，病卒。㈠</p><p>㈠魏书曰：文帝即位，以范子参为郎中。承孙邵，晋中护军，与舅杨骏俱被诛。事见晋书。</p><p>凉茂字伯方，山阳昌邑人也。少好学，论议常据经典，以处是非。太祖辟为司空掾，举高第，补侍御史。时泰山多盗贼，以茂为泰山太守，旬月之间，襁负而至者千余家。㈠转为乐浪太守。公孙度在辽东，擅留茂，不遣之官，然茂终不为屈。度谓茂及诸将曰：&ldquo;闻曹公远征，无守备，今吾欲以步卒三万，骑万匹，直指，谁能御之？&rdquo;诸将皆曰：&ldquo;然。&rdquo;㈡又顾谓茂曰：&ldquo;於君意何如？&rdquo;茂答曰：&ldquo;比者海内大乱，社稷将倾，将军拥十万之众，安坐而观成败，夫为人臣者，固若是邪！曹公忧国家之危败，愍百姓之苦毒，率义兵为天下诛残贼，功高而德广，可谓无二矣。以海内初定，民始安集，故未责将军之罪耳！而将军乃欲称兵西向，则存亡之效，不崇朝而决。将军其勉之！&rdquo;诸将闻茂言，皆震动。良久，度曰：&ldquo;凉君言是也。&rdquo;后徵迁为魏郡太守、甘陵相，所在有绩。文帝为五官将，茂以选为长史，迁左军师。魏国初建，迁尚书仆射，后为中尉奉常。文帝在东宫，茂复为太子太傅，甚见敬礼。卒官。㈢</p><p>㈠博物记曰：襁，织缕为之，广八寸，长尺二，以约小儿於背上，负之而行。</p><p>㈡臣松之案此传云公孙度闻曹公远征，无守备，则太祖定后也。案度传，度以建安九年卒，太祖亦以此年定，自后远征，唯有北征柳城耳。征柳城之年，度已不复在矣。</p><p>㈢英雄记曰：茂名在八友中。</p><p>国渊字子尼，乐安盖人也。师事郑玄。㈠后与邴原、管宁等避乱辽东。㈡既还旧土，太祖辟为司空掾属，每於公朝论议，常直言正色，退无私焉。太祖欲广置屯田，使渊典其事。渊屡陈损益，相土处民，计民置吏，明功课之法，五年中仓廪丰实，百姓竞劝乐业。太祖征关中，以渊为居府长史，统留事。田银、苏伯反河间，银等既破，后有余党，皆应伏法。渊以为非首恶，请不行刑。太祖从之，赖渊得生者千余人。破贼文书，旧以一为十，及渊上首级，如其实数。太祖问其故，渊曰：&ldquo;夫征讨外寇，多其斩获之数者，欲以大武功，且示民听也。河间在封域之内，银等叛逆，虽克捷有功，渊窃耻之。&rdquo;太祖大悦，迁魏郡太守。</p><p>㈠玄别传曰：渊始未知名，玄称之曰：&ldquo;国子尼，美才也，吾观其人，必为国器。&rdquo;</p><p>㈡魏书曰：渊笃学好古，在辽东，常讲学於山岩，士人多推慕之，由此知名。</p><p>时有投书诽谤者，太祖疾之，欲必知其主。渊请留其本书，而不宣露。其书多引二京赋，渊敕功曹曰：&ldquo;此郡既大，今在都辇，而少学问者。其简开解年少，欲遣就师。&rdquo;功曹差三人，临遣引见，训以&ldquo;所学未及，二京赋，博物之书也，世人忽略，少有其师，可求能读者从受之。&rdquo;又密喻旨。旬日得能读者，遂往受业。吏因请使作笺，比方其书，与投书人同手。收摄案问，具得情理。迁太仆。居列卿位，布衣蔬食，禄赐散之旧故宗族，以恭俭自守，卒官。㈠</p><p>㈠魏书曰：太祖以其子泰为郎。</p><p>田畴字子泰，右北平无终人也。好读书，善击剑。初平元年，义兵起，董卓迁帝于长安。幽州牧刘虞叹曰：&ldquo;贼臣作乱，朝廷播荡，四海俄然，莫有固志。身备宗室遗老，不得自同於众。今欲奉使展效臣节，安得不辱命之士乎？&rdquo;众议咸曰：&ldquo;田畴虽年少，多称其奇。&rdquo;畴时年二十二矣。虞乃备礼请与相见，大悦之，遂署为从事，具其车骑。将行，畴曰：&ldquo;今道路阻绝，寇虏纵横，称官奉使，为众所指名。原以私行，期於得达而已。&rdquo;虞从之。畴乃归，自选其家客与年少之勇壮慕从者二十骑俱往。虞自出祖而遣之。㈠既取道，畴乃更上西关，出塞，傍北方，直趣朔方，循间径去，遂至长安致命。诏拜骑都尉。畴以为天子方蒙尘未安，不可以荷佩荣宠，固辞不受。朝廷高其义。三府并辟，皆不就。得报，驰还，未至，虞已为公孙所害。畴至，谒祭虞墓，陈发章表，哭泣而去。闻之大怒，购求获畴，谓曰：&ldquo;汝何自哭刘虞墓，而不送章报於我也？&rdquo;畴答曰：&ldquo;汉室衰~，人怀异心，唯刘公不失忠节。章报所言，於将军未美，恐非所乐闻，故不进也。且将军方举大事以求所欲，既灭无罪之君，又雠守义之臣，诚行此事，则燕、赵之士将皆蹈东海而死耳，岂忍有从将军者乎！&rdquo;壮其对，释不诛也。拘之军下，禁其故人莫得与通。或说曰：&ldquo;田畴义士，君弗能礼，而又囚之，恐失众心。&rdquo;乃纵遣畴。</p><p>㈠先贤行状曰：畴将行，引虞密与议。畴因说虞曰：&ldquo;今帝主幼弱，奸臣擅命，表上须报，惧失事机。且公孙阻兵安忍，不早图之，必有后悔。&rdquo;虞不听。</p><p>畴得北归，率举宗族他附从数百人，扫地而盟曰：&ldquo;君仇不报，吾不可以立於世！&rdquo;遂人徐无山中，营深险平敞地而居，躬耕以养父母。百姓归之，数年间至五千余家。畴谓其父老曰：&ldquo;诸君不以畴不肖，远来相就。众成都邑，而莫相统一，恐非久安之道，原推择其贤长者以为之主。&rdquo;皆曰：&ldquo;善。&rdquo;同佥推畴。畴曰：&ldquo;今来在此，非苟安而已，将图大事，复怨雪耻。窃恐未得其志，而轻薄之徒自相侵侮，偷快一时，无深计远虑。畴有愚计，原与诸君共施之，可乎？&rdquo;皆曰：&ldquo;可。&rdquo;畴乃为约束相杀伤、犯盗、诤讼之法，法重者至死，其次抵罪，二十余条。又制为婚姻嫁娶之礼，兴举学校讲授之业，班行其众，众皆便之，至道不拾遗。北边翕然服其威信，乌丸、鲜卑并各遣译使致贡遗，畴悉抚纳，令不为寇。袁绍数遣使招命，又即授将军印，因安辑所统，畴皆拒不（当）〔受〕。绍死，其子尚又辟焉，畴终不行。</p><p>畴常忿乌丸昔多贼杀其郡冠盖，有欲讨之意而力未能。建安十二年，太祖北征乌丸，未至，先遣使辟畴，又命田豫喻指。畴戒其门下趣治严。门人谓曰：&ldquo;昔袁公慕君，礼命五至，君义不屈；今曹公使一来而君若恐弗及者，何也？&rdquo;畴笑而应之曰：&ldquo;此非君所识也。&rdquo;遂随使者到军，署司空户曹掾，引见谘议。明日出令曰：&ldquo;田子泰非吾所宜吏者。&rdquo;即举茂才，拜为令，不之官，随军次无终。时方夏水雨，而滨海聪拢泞滞不通，虏亦遮守蹊要，军不得进。太祖患之，以问畴。畴曰：&ldquo;此道，秋夏每常有水，浅不通车马，深不载舟船，为难久矣。旧北平郡治在平冈，道出卢龙，达于柳城；自建武以来，陷坏断绝，垂二百载，而尚有微径可从。今虏将以大军当由无终，不得进而退，懈弛无备。若嘿回军，从卢龙口越白檀之险，出空虚之地，路近而便，掩其不备，蹋顿之首可不战而禽也。&rdquo;太祖曰：&ldquo;善。&rdquo;乃引军还，而署大木表于水侧路傍曰：&ldquo;方今暑夏，道路不通，且俟秋冬，乃复进军。&rdquo;虏候骑见之，诚以为大军去也。太祖令畴将其众为乡导，上徐无山，出卢龙，历平冈，登白狼堆，去柳城二百余里，虏乃惊觉。单于身自临陈，太祖与交战，遂大斩获，追奔逐北，至柳城。军还入塞，论功行封，封畴亭侯，邑五百户。㈠畴自以始为居难，率众循逃，志义不立，反以为利，非本意也，固让。太祖知其至心，许而不夺。㈡</p><p>㈠先贤行状载太祖表论畴功曰：&ldquo;文雅优备，忠武又著，和於抚下，慎於事上，量时度理，进退合义。幽州始扰，胡、汉交萃，荡析离居，靡所依怀。畴率宗人避难於无终山，北拒卢龙，南守要害，清静隐约，耕而后食，人民化从，咸共资奉。及袁绍父子威力加於朔野，远结乌丸，与为首尾，前后召畴，终不陷挠。后臣奉命，军次易县，畴长驱自到，陈讨胡之势，犹广武之建燕策，薛公之度淮南。又使部曲持臣露布，出诱胡众，汉民或因亡来，乌丸闻之震荡。王旅出塞，涂由山中九百余里，畴帅兵五百，启导山谷，遂灭乌丸，荡平塞表。畴文武有效，节义可嘉，诚应宠赏，以旌其美。&rdquo;</p><p>㈡魏书载太祖令曰：&ldquo;昔伯成弃国，夏后不夺，将欲使高尚之士，优贤之主，不止於一世也。其听畴所执。&rdquo;</p><p>辽东斩送袁尚首，令&ldquo;三军敢有哭之者斩&rdquo;。畴以尝为尚所辟，乃往吊祭。太祖亦不问。㈠畴尽将其家属及宗人三百余家居。太祖赐畴车马谷帛，皆散之宗族和知。从征荆州还，太祖追念畴功殊美，恨前听畴之让，曰：&ldquo;是成一人之志，而亏王法大制也。&rdquo;於是乃复以前爵封畴。㈡畴上疏陈诚，以死自誓。太祖不听，欲引拜之，至于数四，终不受。有司劾畴狷介违道，苟立小节，宜免官加刑。太祖重其事，依违者久之。乃下世子及大臣博议，世子以畴同於子文辞禄，申胥逃赏，宜勿夺以优其节。尚书令荀、司隶校尉锺繇亦以为可听。㈢太祖犹欲侯之。畴素与夏侯善，太祖语曰：&ldquo;且往以情喻之，自从君所言，无告吾意也。&rdquo;就畴宿，如太祖所戒。畴揣知其指，不复发言。临去，乃拊畴背曰：&ldquo;田君，主意殷勤，曾不能顾乎！&rdquo;畴答曰：&ldquo;是何言之过也！畴，负义逃窜之人耳，蒙恩全活，为幸多矣。岂可卖卢龙之塞，以易赏禄哉？纵国私畴，畴独不愧於心乎？将军雅知畴者，犹复如此，若必不得已，请原效死刎首於前。&rdquo;言未卒，涕泣横流。具答太祖。太祖喟然知不可屈，乃拜为议郎。年四十六卒。子又早死。文帝践阼，高畴德义，赐畴从孙续爵关内侯，以奉其嗣。</p><p>㈠臣松之以为田畴不应袁绍父子之命，以其非正也。故尽规魏祖，建卢龙之策。致使袁尚奔迸，授首辽东，皆畴之由也。既以明其为贼，胡为复吊祭其首乎？若以尝被辟命，义在其中，则不应为人设谋，使其至此也。畴此举止，良为进退无当，与王哭袁谭，貌同而心异也。</p><p></p><p></p> 