 <p>六年春正月，诏曰：&ldquo;夫三年之丧，天下之达制，人情之极痛也；贤者割哀以从礼，不肖者勉而致之。世治道泰，上下无事，君子不夺人情，故三年不逮 孝子之门。至於有事，则杀礼以从宜，要而处事。故圣人制法，有礼无时则不行。遭丧不奔非古也，盖随时之宜，以义断恩也。前故设科，长吏在官，当须交代， 而故犯之，虽随纠坐，犹已废旷。方事之殷，国家多难，凡在官司，宜各尽节，先公后私，而不恭承，甚非谓也。中外群僚，其更平议，务令得中，详为节度。&rdquo;顾 谭议，以为&ldquo;奔丧立科，轻则不足以禁孝子之情，重则本非应死之罪，虽严刑益设，违夺必少。若偶有犯者，加其刑则恩所不忍，有减则法废不行。愚以为长吏在 远，苟不告语，势不得知。比选代之间，若有传者，必加大辟，则长吏无废职之负，孝子无犯重之刑。&rdquo;将军胡综议，以为&ldquo;丧纪之礼，虽有典制，苟无其时，所不 得行。方今戎事军国异容，而长吏遭丧，知有科禁，公敢干突，苟念闻忧不奔之耻，不计为臣犯禁之罪，此由科防本轻所致。忠节在国，孝道立家，出身为臣，焉得 兼之？故为忠臣不得为孝子。宜定科文，示以大辟，若故违犯，有罪无赦。以杀止杀，行之一人，其后必绝。&rdquo;丞相雍奏从大辟。其后吴令孟宗丧母奔赴，已而自拘 於武昌以听刑。陆逊陈其素行，因为之请，权乃减宗一等，后不得以为比，因此遂绝。二月，陆逊讨彭旦等，其年，皆破之。冬十月，遣卫将军全琮袭六安，不克。 诸葛恪平山越事毕，北屯庐江。</p><p>赤乌元年春，铸当千大钱。夏，吕岱讨庐陵贼，毕，还陆口。秋八月，武昌言麒麟见。有司奏言麒麟者太平之应，宜改年号。诏曰：&ldquo;间者赤乌集於殿 前，朕所亲见，若神灵以为嘉祥者，改年宜以赤乌为元。&rdquo;群臣奏曰：&ldquo;昔武王伐纣，有赤乌之祥，君臣观之，遂有天下，圣人书策载述最详者，以为近事既嘉，亲 见又明也。&rdquo;於是改年。步夫人卒，追赠皇后。初，权信任校事吕壹，壹性苛惨，用法深刻。太子登数谏，权不纳，大臣由是莫敢言。后壹奸罪发露伏诛，权引咎责 躬，乃使中书郎袁礼告谢诸大将，因问时事所当损益。礼还，复有诏责数诸葛瑾、步骘、朱然、吕岱等曰：&ldquo;袁礼还，云与子瑜、子山、义封、定公相见，并以时事 当有所先后，各自以不掌民事，不肯便有所陈，悉推之伯言、承明。伯言、承明见礼，泣涕恳恻，辞旨辛苦，至乃怀执危怖，有不自安之心。闻此怅然，深自刻怪。 何者？夫惟圣人能无过行，明者能自见耳。人之举措，何能悉中，独当己有以伤拒众意，忽不自觉，故诸君有嫌难耳；不尔，何缘乃至於此乎？自孤兴军五十年，所 役赋凡百皆出於民。天下未定，孽类犹存，士民勤苦，诚所贯知。然劳百姓，事不得已耳。与诸君从事，自少至长，发有二色，以谓表里足以明露，公私分计，足用 相保。尽言直谏，所望诸君；拾遗补阙，孤亦望之。昔卫武公年过志壮，勤求辅弼，每独叹责。㈠且布衣韦带，相与交结，分成好合，尚污垢不异。今日诸君与孤从 事，虽君臣义存，犹谓骨肉不复是过。荣福喜戚，相与共之。忠不匿情，智无遗计，事统是非，诸君岂得从容而已哉！同船济水，将谁与易？齐桓诸侯之霸者耳，有 善管子未尝不叹，有过未尝不谏，谏而不得，终谏不止。今孤自省无桓公之德，而诸君谏诤未出於口，仍执嫌难。以此言之，孤於齐桓良优，未知诸君於管子何如 耳？久不相见，因事当笑。共定大业，整齐天下，当复有谁？凡百事要所当损益，乐闻异计，匡所不逮。&rdquo;</p><p>㈠江表传曰：权又云：&ldquo;天下无粹白之狐，而有粹白之裘，众之所积也。夫能以致纯，不惟积乎？故能用众力，则无敌於天下矣；能用众智，则无畏於圣人矣。&rdquo;</p><p>二年春㈠三月，遣使者羊□、郑胄、将军孙怡之辽东，击魏守将张持、高虑等，虏得男女。㈡零陵言甘露降。夏五月，城沙羡。冬十月，将军蒋秘南讨夷 贼。秘所领都督廖式杀临贺太守严纲等，自称平南将军，与弟潜共攻零陵、桂阳，及摇动交州、苍梧、郁林诸郡，众数万人。遣将军吕岱、唐咨讨之，岁余皆破。</p><p>㈠江表传载权正月诏曰：&ldquo;郎吏者，宿卫之臣，古之命士也。间者所用颇非其人。自今选三署皆依四科，不得以虚辞相饰。&rdquo;</p><p>㈡文士传曰：胄字敬先，沛国人。父札，才学博达，权为骠骑将军，以札为从事中郎，与张昭、孙邵共定朝仪。胄其少子，有文武姿局，少知名，举贤 良，稍迁建安太守。吕壹宾客於郡犯法，胄收付狱，考竟。壹怀恨，后密谮胄。权大怒，召胄还，潘F、陈表并为请，得释。后拜宣信校尉，往救公孙渊，已为魏所 破，还迁执金吾。子丰，字曼季，有文学操行，与陆云善，与云诗相往反。司空张华辟，未就，卒。</p><p>臣松之闻孙怡者，东州人，非权之宗也。</p><p>三年春正月，诏曰：&ldquo;盖君非民不立，民非谷不生。顷者以来，民多征役，岁又水旱，年谷有损，而吏或不良，侵夺民时，以致饥困。自今以来，督军郡 守，其谨察非法，当农桑时，以役事扰民者，举正以闻。&rdquo;夏四月，大赦，诏诸郡县治城郭，起谯楼，穿堑发渠，以备盗贼。冬十一月，民饥，诏开仓廪以赈贫穷。</p><p>四年春正月，大雪，平地深三尺，鸟兽死者大半。夏四月，遣卫将军全琮略淮南，决芍陂，烧安城邸阁，收其人民。威北将军诸葛恪攻六安。琮与魏将王 凌战于芍陂，中郎将秦晃等十余人战死。车骑将军朱然围樊，大将军诸葛瑾取贾小＂逦逶拢太子登卒。是月，魏太傅司马宣王救樊。六月，军还。闰月，大将军瑾 卒。秋八月，陆逊城邾。</p><p>㈠汉晋春秋曰：零陵太守殷礼言於权曰：&ldquo;今天弃曹氏，丧诛累见，虎争之际而幼童莅事。陛下身自御戎，取乱侮亡，宜涤荆、扬之地，举强羸之数，使 强者执戟，羸者转运，西命益州军于陇右，授诸葛瑾、朱然大众，指事襄阳、陆逊、朱桓别征寿春，大驾入淮阳，历青、徐。襄阳、寿春困於受敌，长安以西务对蜀 军，许、洛之众势必分离；掎角瓦解，民必内应，将帅对向，或失便宜；一军败绩，则三军离心，便当秣马脂车，陵蹈城邑，乘胜逐北，以定华夏。若不悉军动众， 循前轻举，则不足大用，易於屡退。民疲威消，时往力竭，非出兵之策也。&rdquo;权弗能用之。</p><p>五年春正月，立子和为太子，大赦，改禾兴为嘉兴。百官奏立皇后及四王，诏曰：&ldquo;今天下未定，民物劳瘁，且有功者或未录，饥寒者尚未恤，猥割土壤 以丰子弟，崇爵位以宠妃妾，孤甚不取。其释此议。&rdquo;三月，海盐县言黄龙见。夏四月，禁进献御，减太官膳。秋七月，遣将军聂友、校尉陆凯以兵三万讨珠崖、儋 耳。是岁大疫，有司又奏立后及诸王。八月，立子霸为鲁王。</p><p>六年春正月，新都言白虎见。诸葛恪征六安，破魏将谢顺营，收其民人。冬十一月，丞相顾雍卒。十二月，扶南王范旃遣使献乐人及方物。是岁，司马宣王率军入舒，诸葛恪自皖迁于柴桑。</p><p>七年春正月，以上大将军陆逊为丞相。秋，宛陵言嘉禾生。是岁，步骘、朱然等各上疏云：&ldquo;自蜀还者，咸言欲背盟与魏交通，多作舟船，缮治城郭。又 蒋琬守汉中，闻司马懿南向，不出兵乘虚以掎角之，反委汉中，还近成都。事已彰灼，无所复疑，宜为之备。&rdquo;权揆其不然，曰：&ldquo;吾待蜀不薄，聘享盟誓，无所负 之，何以致此？又司马懿前来入舒，旬日便退，蜀在万里，何知缓急而便出兵乎？昔魏欲入汉川，此间始严，亦未举动，会闻魏还而止，蜀宁可复以此有疑邪？又人 家治国，舟船城郭，何得不护？今此间治军，宁复欲以御蜀邪？人言苦不可信，朕为诸君破家保之。&rdquo;蜀竟自无谋，如权所筹。㈠</p><p>㈠江表传载权诏曰：&ldquo;督将亡叛而杀其妻子，是使妻去夫，子弃父，甚伤义教，自今勿杀也。&rdquo;</p><p>八年春二月，丞相陆逊卒。夏，雷霆犯宫门柱，又击南津大桥楹。茶陵县鸿水溢出，流漂居民二百余家。秋七月，将军马茂等图逆，夷三族。八月，大赦。遣校尉陈勋将屯田及作士三万人凿句容中道，自小其至云阳西城，通会，作邸阁。㈠</p><p>㈠吴历曰：茂本淮南锺离长，而为王凌所失，叛归吴，吴以为征西将军、九江太守、外部督，封侯，领千兵。权数出苑中，与公卿诸将射。茂与兼符节令 朱贞、无难督虞钦、牙门将朱志等合计，伺权在苑中，公卿诸将在门未入，令贞持节称诏，悉收缚之；茂引兵入苑击权，分据宫中及石头坞，遣人报魏。事觉，皆族 之。</p><p>九年春二月，车骑将军朱然征魏贾校斩获千余。夏四月，武昌言甘露降。秋九月，以骠骑〔将军〕步骘为丞相，车骑〔将军〕朱然为左大司马，卫将军全琮为右大司马，镇南〔将军〕吕岱为上大将军，威北将军诸葛恪为大将军。㈠</p><p>㈠江表传曰：是岁，权诏曰：&ldquo;谢宏往日陈铸大钱，云以广货，故听之。今闻民意不以为便，其省息之，铸为器物，官勿复出也。私家有者，敕以输藏，计畀其直，勿有所枉也。&rdquo;</p><p>十年春正月，右大司马全琮卒。㈠二月，权m南宫。三月，改作太初宫，诸将及州郡皆义作。㈡夏五月，丞相步骘卒。冬十月，赦死罪。</p><p>㈠江表传曰：是岁权遣诸葛壹伪叛以诱诸葛诞，诞以步骑一万迎壹於高山。权出涂中，遂至高山，潜军以待之。诞觉而退。</p><p>㈡江表传载权诏曰：&ldquo;建业宫乃朕从京来所作将军府寺耳，材柱率细，皆以腐朽，常恐损坏。今未复西，可徙武昌宫材瓦，更缮治之。&rdquo;有司奏言曰： &ldquo;武昌宫已二十八岁，恐不堪用，宜下所在通更伐致。&rdquo;权曰：&ldquo;大禹以卑宫为美，今军事未已，所在多赋，若更通伐，妨损农桑。徙武昌材瓦，自可用也。&rdquo;</p><p>十一年春正月，朱然城江陵。二月，地仍震。㈠三月，宫成。夏四月，雨雹，云阳言黄龙见。五月，鄱阳言白虎仁。㈡诏曰：&ldquo;古者圣王积行累善，身行道，以有天下，故符瑞应之，所以表德也。朕以不明，何以臻兹？书云&lsquo;虽休勿休&rsquo;，公卿百司，其勉所职，以匡不逮。&rdquo;</p><p>㈠江表传载权诏曰：&ldquo;朕以寡德，过奉先祀，莅事不聪，获谴灵o，夙夜祗戒，若不终日。群僚其各厉精，思朕过失，勿有所讳。&rdquo;</p><p>㈡瑞应图曰：白虎仁者，王者不暴虐，则仁虎不害也。</p><p>十二年春三月，左大司马朱然卒。四月，有两乌衔鹊堕东馆。丙寅，骠骑将军朱据领丞相，燎鹊以祭。㈠</p><p>㈠吴录曰：六月戊戌，宝鼎出临平湖。八月癸丑，白鸠见於章安。</p><p>十三年夏五月，日至，荧惑入南斗，秋七月，犯魁第二星而东。八月，丹杨、句容及故鄣、宁国诸山崩，鸿水溢。诏原逋责，给贷种食。废太子和，处故 鄣。鲁王霸赐死。冬十月，魏将文钦伪叛以诱朱异，权遣吕据就异以迎钦。异等持重，钦不敢进。十一月，立子亮为太子。遣军十万，作堂邑涂塘以淹北道。十二 月，魏大将军王昶围南郡，荆州刺史王基攻西陵，遣将军戴烈、陆凯往拒之，皆引还。㈠是岁，神人授书，告以改年、立后。</p><p>㈠庾阐扬都赋注曰：烽火以炬置孤山头，皆缘江相望，或百里，或五十、三十里，寇至则举以相告，一夕可行万里。孙权时合暮举火於西陵，鼓三竟，达吴郡南沙。</p><p>太元元年夏五月，立皇后潘氏，大赦，改年。初临海罗阳县有神，自称王表。㈠周旋民间，语言饮食，与人无异，然不见其形。又有一婢，名纺绩。是 月，遣中书郎李崇赍辅国将军罗阳王印绶迎表。表随崇俱出，与崇及所在郡守令长谈论，崇等无以易。所历山川，辄遣婢与其神相闻。秋七月，崇与表至，权於苍龙 门外为立第舍，数使近臣赍酒食往。表说水旱小事，往往有验。㈡秋八月朔，大风，江海涌溢，平地深八尺，吴高陵松柏斯拔，郡城南门飞落。冬十一月，大赦。权 祭南郊还，寝疾。㈢十二月，驿徵大将军恪，拜为太子太傅。诏省徭役，减征赋，除民所患苦。</p><p>㈠吴录曰：罗阳今安固县。</p><p>㈡孙盛曰：盛闻国将兴，听於民；国将亡，听於神。权年老志衰，谗臣在侧，废m立庶，以妾为妻，可谓多凉德矣。而伪设符命，求福妖邪，将亡之兆，不亦显乎！</p><p>㈢吴录曰：权得风疾。</p><p>二年春正月，立故太子和为南阳王，居长沙；子奋为齐王，居武昌；子休为琅邪王，居虎林。二月，大赦，改元为神凤。皇后潘氏薨。诸将吏数诣王表请福，表亡去。夏四月，权薨，时年七十一，谥曰大皇帝。秋七月，葬蒋陵。㈠</p><p>㈠傅子曰：孙策为人明果独断，勇盖天下，以父坚战死，少而合其兵将以报雠，转斗千里，尽有江南之地，诛其名豪，威行邻国。及权继其业，有张子布以为腹心，有陆议、诸葛瑾、步骘以为股肱，有吕范、朱然以为爪牙，分任授职，乘间伺隙，兵不妄动，故战少败而江南安。</p><p>评曰：孙权屈身忍辱，任才尚计，有句践之奇英，人之杰矣。故能自擅江表，成鼎峙之业。然性多嫌忌，果於杀戮，暨臻末年，弥以滋甚。至于谗说殄行，胤嗣废毙，㈠岂所谓贻厥孙谋以燕翼子者哉？其后叶陵迟，遂致覆国，未必不由此也。㈡</p><p>㈠马融注尚书曰：殄，绝也，绝君子之行。</p><p>㈡臣松之以为孙权横废无罪之子，虽为兆乱，然国之倾覆，自由暴皓。若权不废和，皓为世m，终至灭亡，有何异哉？此则丧国由於昏虐，不在於废黜也。设使亮保国祚，休不早死，则皓不得立。皓不得立，则吴不亡矣。</p> 