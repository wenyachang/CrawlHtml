 <p>张昭字子布，彭城人也。少好学，善隶书，从白侯子安受左氏春秋，博览众书，与琅邪赵昱、东海王朗俱发名友善。弱冠察孝廉，不就，与朗共论旧君讳事，州里才士陈琳等皆称善之。㈠刺史陶谦举茂才，不应，谦以为轻己，遂见拘执。昱倾身营救，方以得免。汉末大乱，徐方士民多避难扬土，昭皆南渡江。孙策创业，命昭为长史、抚军中郎将，升堂拜母，如比肩之旧，文武之事，一以委昭。㈡昭每得北方士大夫书疏，专归美于昭，昭欲嘿而不宣则惧有私，宣之则恐非宜，进退不安。策闻之，欢笑曰：&ldquo;昔管仲相齐，一则仲父，二则仲父，而桓公为霸者宗。今子布贤，我能用之，其功名独不在我乎！&rdquo;</p><p>㈠时汝南主簿应劭议宜为旧君讳，论者皆互有异同，事在风俗通。昭着论曰：&ldquo;客有见大国之议，士君子之论，云起元建武已来，旧君名讳五十六人，以为后生不得协也。取乎经论，譬诸行事，义高辞丽，甚可嘉羡。愚意褊浅，窃有疑焉。盖干坤剖分，万物定形，肇有父子君臣之经。故圣人顺天之性，制礼尚敬，在三之义，君实食之，在丧之哀，君亲临之，厚莫重焉，恩莫大焉，诚臣子所尊仰，万夫所天恃，焉得而同之哉？然亲亲有衰，尊尊有杀，故礼服上不尽高祖，下不尽玄孙。又传记四世而缌麻，服之穷也；五世袒免，降杀同姓也；六世而亲属竭矣。又曲礼有不逮事之义则不讳，不讳者，盖名之谓，属绝之义，不拘于协，况乃古君五十六哉！邾子会盟，季友来归，不称其名，咸书字者，是时鲁人嘉之也。何解臣子为君父讳乎？周穆王讳满，至定王时有王孙满者，其为大夫，是臣协君也。又厉王讳胡，及庄王之子名胡，其比众多。夫类事建议，经有明据，传有征案，然后进攻退守，万无奔北，垂示百世，永无咎失。今应劭虽上尊旧君之名，而下无所断齐，犹归之疑云。曲礼之篇，疑事无质，观省上下，阙义自证，文辞可为，倡而不法，将来何观？言声一放，犹拾沈也，过辞在前，悔其何追！&rdquo;</p><p>㈡吴书曰：策得昭甚悦，谓曰：&ldquo;吾方有事四方，以士人贤者上，吾于子不得轻矣。&rdquo;乃上为校尉，待以师友之礼。</p><p>策临亡，以弟权托昭，昭率群僚立而辅之。㈠上表汉室，下移属城，中外将校，各令奉职。权悲感未视事，昭谓权曰：&ldquo;夫为人后者，贵能负荷先轨，克昌堂构，以成勋业也。方今天下鼎沸，群盗满山，孝廉何得寝伏哀戚，肆匹夫之情哉？&rdquo;乃身自扶权上马，陈兵而出，然后众心知有所归。昭复为权长史，授任如前。㈡后刘备表权行车骑将军，昭为军师。权每田猎，常乘马射虎，虎常突前攀持马鞍。昭变色而前曰：&ldquo;将军何有当尔？夫为人君者，谓能驾御英雄，驱使群贤，岂谓驰逐于原野，校勇于猛兽者乎？如有一旦之患，奈天下笑何？&rdquo;权谢昭曰：&ldquo;年少虑事不远，以此惭君。&rdquo;然犹不能已，乃作射虎车，为方目，闲不置盖，一人为御，自于中射之。时有逸群之兽，辄复犯车，而权每手击以为乐。昭虽谏争，常笑而不答。魏黄初二年，遣使者邢贞拜权为吴王。贞入门，不下车。昭谓贞曰：&ldquo;夫礼无不敬，故法无不行。而君敢自尊大，岂以江南寡弱，无方寸之刃故乎！&rdquo;贞即遽下车。拜昭为绥远将军，封由拳侯。㈢权于武昌，临钓台，饮酒大醉。权使人以水洒群臣曰：&ldquo;今日酣饮，惟醉堕台中，乃当止耳。&rdquo;昭正色不言，出外车中坐。权遣人呼昭还，谓曰：&ldquo;为共作乐耳，公何为怒乎？&rdquo;昭对曰：&ldquo;昔纣为糟丘酒池长夜之饮，当时亦以为乐，不以为恶也。&rdquo;权默然，有惭色，遂罢酒。初，权当置丞相，众议归昭。权曰：&ldquo;方今多事，职统者责重，非所以优之也。&rdquo;后孙邵卒，百寮复举昭，权曰：&ldquo;孤岂为子布有爱乎？领丞相事烦，而此公性刚，所言不从，怨咎将兴，非所以益之也。&rdquo;乃用顾雍。</p><p>㈠吴历曰：策谓昭曰：&ldquo;若仲谋不任事者，君便自取之。正复不克捷，缓步西归，亦无所虑。&rdquo;</p><p>㈡吴书曰：是时天下分裂，擅命者众。孙策莅事日浅，恩泽未洽，一旦倾陨，士民狼狈，颇有同异。及昭辅权，绥抚百姓，诸侯宾旅寄寓之士，得用自安。权每出征，留昭镇守，领幕府事。后黄巾贼起，昭讨平之。权征合肥，命昭别讨匡琦，又督领诸将，攻破豫章贼率周凤等于南城。自此希复将帅，常在左右，为谋谟臣。权以昭旧臣，待遇尤重。</p><p>㈢吴录曰：昭与孙绍、滕胤、郑礼等，采周、汉，撰定朝仪。</p><p>权既称尊号，昭以老病，上还官位及所统领。㈠更拜辅吴将军，班亚三司，改封娄侯，食邑万户。在里宅无事，乃着春秋左氏传解及论语注。权尝问卫尉严峻：&ldquo;宁念小时所书不？&rdquo;峻因诵孝经&ldquo;仲尼居&rdquo;。昭曰：&ldquo;严鄙生，臣请为陛下诵之。&rdquo;乃诵&ldquo;君子之事上&rdquo;，咸以昭为知所诵。</p><p>㈠江表传曰：权既即尊位，请会百官，归功周瑜。昭举笏欲褒赞功德，未及言，权曰：&ldquo;如张公之计，今已乞食矣。&rdquo;昭大惭，伏地流汗。昭忠謇亮直，有大臣节，权敬重之，然所以不相昭者，盖以昔驳周瑜、鲁肃等议为非也。</p><p>臣松之以为张昭劝迎曹公，所存岂不远乎？夫其扬休正色，委质孙氏，诚以厄运初遘，涂炭方始，自策及权，才略足辅，是以尽诚匡弼，以成其业，上藩汉室，下保民物；鼎峙之计，本非其志也。曹公仗顺而起，功以义立，冀以清一诸华，拓平荆郢，大定之机，在于此会。若使昭议获从，则六合为一，岂有兵连祸结，遂为战国之弊哉！虽无功于孙氏，有大当于天下矣。昔窦融归汉，与国升降；张鲁降魏，赏延于世。况权举全吴，望风顺服，宠灵之厚，其可测量哉！然则昭为人谋，岂不忠且正乎！</p><p>昭每朝见，辞气壮厉，义形于色，曾以直言逆旨，中不进见。后蜀使来，称蜀德美，而群臣莫拒，权叹曰：&ldquo;使张公在坐，彼不折则废，安复自夸乎？&rdquo;明日，遣中使劳问，因请见昭。昭避席谢，权跪止之。昭坐定，仰曰：&ldquo;昔太后、桓王不以老臣属陛下，而以陛下属老臣，是以思尽臣节，以报厚恩，使泯没之后，有可称述，而意虑浅短，违逆盛旨，自分幽沦，长弃沟壑，不图复蒙引见，得奉帷幄。然臣愚心所以事国，志在忠益，毕命而已。若乃变心易虑，以偷荣取容，此臣所不能也。&rdquo;权辞谢焉。</p><p>权以公孙渊称藩，遣张弥、许晏至辽东拜渊为燕王，昭谏曰：&ldquo;渊背魏惧讨，远来求援，非本志也。若渊改图，欲自明于魏，两使不反，不亦取笑于天下乎？&rdquo;权与相反覆，昭意弥切。权不能堪，案刀而怒曰：&ldquo;吴国士人入宫则拜孤，出宫则拜君，孤之敬君，亦为至矣，而数于众中折孤，孤尝恐失计。&rdquo;昭熟视权曰：&ldquo;臣虽知言不用，每竭愚忠者，诚以太后临崩，呼老臣于床下，遗诏顾命之言故在耳。&rdquo;因涕泣横流。权掷刀致地，与昭对泣。然卒遣弥、晏往。昭忿言之不用，称疾不朝。权恨之，土塞其门，昭又于内以土封之。渊果杀弥、晏。权数慰谢昭，昭固不起，权因出过其门呼昭，昭辞疾笃。权烧其门，欲以恐之，昭更闭户。权使人灭火，住门良久，昭诸子共扶昭起，权载以还宫，深自克责。昭不得已，然后朝会。㈠</p><p>㈠习凿齿曰：张昭于是乎不臣矣！夫臣人者，三谏不从则奉身而退，身苟不绝，何忿怼之有？且秦穆违谏，卒霸西戎，晋文暂怒，终成大业。遗誓以悔过见录，狐偃无怨绝之辞，君臣道泰，上下俱荣。今权悔往之非而求昭，后益回虑降心，不远而复，是其善也。昭为人臣，不度权得道，匡其后失，夙夜匪懈，以延来誉，乃追忿不用，归罪于君，闭户拒命，坐待焚灭，岂不悖哉！</p><p>昭容貌矜严，有威风，权常曰：&ldquo;孤与张公言，不敢妄也。&rdquo;举邦惮之。年八十一，嘉禾五年卒。遗令幅巾素棺，敛以时服。权素服临吊，谥曰文侯。㈠长子承已自封侯，少子休袭爵。</p><p>㈠典略曰：余曩闻刘荆州尝自作书欲与孙伯符，以示祢正平，正平蚩之，言：&ldquo;如是为欲使孙策帐下儿读之邪，将使张子布见乎？&rdquo;如正平言，以为子布之才高乎？虽然，犹自蕴藉典雅，不可谓之无笔迹也。加闻吴中称谓之仲父，如此，其人信一时之良干，恨其不于嵩岳等资，而乃播殖于会稽。</p><p>昭弟子奋年二十，造作攻城大攻车，为步骘所荐。昭不愿曰：&ldquo;汝年尚少，何为自委于军旅乎？&rdquo;奋对曰：&ldquo;昔童汪死难，子奇治阿，奋实不才耳，于年不为少也。&rdquo;遂领兵为将军，连有功效，至(平州)〔半州〕都督，封乐乡亭侯。</p><p>承字仲嗣，少以才学知名，与诸葛瑾、步骘、严相友善。权为骠骑将军，辟西曹掾，出为长沙西部都尉。讨平山寇，得精兵万五千人。后为濡须都督、奋威将军，封都乡侯，领部曲五千人，承为人壮毅忠谠，能甄识人物，拔彭城蔡款、南阳谢景于孤微童幼，后并为国士，款至卫尉，景豫章太守。㈠又诸葛恪年少时，众人奇其英才，承言终败诸葛氏者元逊也。勤于长进，笃于物类，凡在庶几之流，无不造门。年六十七，赤乌七年卒，谥曰定侯。子震嗣。初，承丧妻，昭欲为索诸葛瑾女，承以相与有好，难之，权闻而劝焉，遂为婿。㈡生女，权为子和纳之。权数令和修敬于承，执子婿之礼。震诸葛恪诛时亦死。</p><p>㈠吴录曰：款字文德，历位内外，以清贞显于当世。后以卫尉领中书令，封留侯。二子，条、机。条孙皓时位至尚书令、太子少傅。机为临川太守。谢景事在孙登传。</p><p>㈡臣松之案：承与诸葛瑾同以赤乌中卒，计承年小瑾四岁耳。</p><p>休字叔嗣，弱冠与诸葛恪、顾谭等俱为太子登僚友，以汉书授登。㈠从中庶子转为右弼都尉。权常游猎，迨暮乃归，休上疏谏戒，权大善之，以示于昭。及登卒后，为侍中，拜羽林都督，平三典军事，迁扬武将军。为鲁王霸友党所谮，与顾谭、承俱以芍陂论功事，休、承与典军陈恂通情，诈增其伐，并徙交州。中书令孙弘佞伪险，休素所忿，㈡弘因是谮诉，下诏书赐休死，时年四十一。</p><p>㈠吴书曰：休进授，指摘文义，分别事物，并有章条。每升堂宴饮，酒酣乐作，登辄降意与同欢乐。休为人解达，登甚爱之，常在左右。</p><p>㈡吴录云：弘，会稽人也。</p><p>顾雍字元叹，吴郡吴人也。㈠蔡伯喈从朔方还，尝避怨于吴，雍从学琴书。㈡州郡表荐，弱冠为合肥长，后转在娄、曲阿、上虞，皆有治迹。孙权领会稽太守，不之郡，以雍为丞，行太守事，讨除寇贼，郡界宁静，吏民归服。数年，入为左司马。权为吴王，累迁大理奉常，领尚书令，封阳遂乡侯，拜侯还寺，而家人不知，后闻乃惊。</p><p>㈠吴录曰：雍曾祖父奉，字季鸿，颍川太守。</p><p>㈡江表传曰：雍从伯喈学，专一清静，敏而易教。伯喈贵异之，谓曰：&ldquo;卿必成致，今以吾名与卿。&rdquo;故雍与伯喈同名，由此也。</p><p>吴录曰：雍字元叹，言为蔡雍之所叹，因以为字焉。</p><p>黄武四年，迎母于吴。既至，权临贺之，亲拜其母于庭，公卿大臣毕会，后太子又往庆焉。雍为人不饮酒，寡言语，举动时当。权尝叹曰：&ldquo;顾君不言，言必有中。&rdquo;至饮宴欢乐之际，左右恐有酒失而雍必见之，是以不敢肆情。权亦曰：&ldquo;顾公在坐，使人不乐。&rdquo;其见惮如此。是岁，改为太常，进封醴陵侯，代孙邵为丞相，平尚书事。其所选用文武将吏各随能所任，心无适莫。时访逮民闲，及政职所宜，辄密以闻。若见纳用，则归之于上，不用，终不宣泄。权以此重之。然于公朝有所陈及，辞色虽顺而所执者正。权尝咨问得失，张昭因陈听采闻，颇以法令太稠，刑罚微重，宜有所蠲损。权默然，顾问雍曰：&ldquo;君以为何如？&rdquo;雍对曰：&ldquo;臣之所闻，亦如昭所陈。&rdquo;于是权乃议狱轻刑。㈠久之，吕壹、秦博为中书，典校诸官府及州郡文书。壹等因此渐作威福，遂造作榷酤障管之利，举罪纠奸，纤介必闻，重以深案丑诬，毁短大臣，排陷无辜，雍等皆见举白，用被谴让。后壹奸罪发露，收系廷尉。雍往断狱，壹以囚见，雍和颜色，问其辞状，临出，又谓壹曰：&ldquo;君意得无欲有所道？&rdquo;壹叩头无言。时尚书郎怀叙面詈辱壹，雍责叙曰：&ldquo;官有正法，何至于此！&rdquo;㈡</p><p>㈠江表传曰：灌常令中书郎诣雍，有所咨访。若合雍意，事可施行，即与相反覆，究而论之，为设酒食。如不合意，雍即正色改容，默然不言，无所施设，即退告。权曰：&ldquo;顾公欢悦，是事合宜也；其不言者，是事未平也，孤当重思之。&rdquo;其见敬信如此。江边诸将，各欲立功自效，多陈便宜，有所掩袭。权以访雍，雍曰：&ldquo;臣闻兵法戒于小利，此等所陈，欲邀功名而为其身，非为国也，陛下宜禁制。苟不足以曜威损敌，所不宜听也。&rdquo;权从之。军国得失，行事可不，自非面见，口未尝言之。</p><p>㈡江表传曰：权嫁从女，女顾氏甥，故请雍父子及孙谭，谭时为选曹尚书，见任贵重。是日，权极欢。谭醉酒，三起舞，舞不知止。雍内怒之。明日，召谭，诃责之曰：&ldquo;君王以含垢为德，臣下以恭谨为节。昔萧何、吴汉并有大功，何每见高帝，似不能言；汉奉光武，亦信恪勤。汝之于国，宁有汗马之劳，可书之事邪？但阶门户之资，遂见宠任耳，何有舞不复知止？虽为酒后，亦由恃恩忘敬，谦虚不足。损吾家者必尔也。&rdquo;因背向壁卧，谭立过一时，乃见遣。</p><p>徐众评曰：雍不以吕壹见毁之故，而和颜悦色，诚长者矣。然开引其意，问所欲道，此非也。壹奸险乱法，毁伤忠贤，吴国寒心，自太子登、陆逊已下，切谏不能得，是以潘浚欲因会手剑之，以除国患，疾恶忠主，义形于色，而今乃发起令言。若壹称枉邪，不申理，则非录狱本旨；若承辞而奏之，吴主傥以敬丞相所言，而复原宥，伯言、承明不当悲慨哉！怀叙本无私恨，无所为嫌，故詈辱之，疾恶意耳，恶不仁者，其为仁也。季武子死，曾点倚其门而歌；子h创发，子产催令自裁。以此言之，雍不当责怀叙也。</p><p>雍为相十九年，年七十六，赤乌六年卒。初疾微时，权令医赵泉视之，拜其少子济为骑都尉。雍闻，悲曰：&ldquo;泉善别死生，吾必不起，故上欲及吾目见济拜也。&rdquo;权素服临吊，谥曰肃侯。长子邵早卒，次子裕有笃疾，少子济嗣，无后，绝。永安元年，诏曰：&ldquo;故丞相雍，至德忠贤，辅国以礼，而侯统废绝，朕甚愍之。其以雍次子裕袭爵为醴陵侯，以明着旧勋。&rdquo;㈠</p><p>㈠吴录曰：裕一名穆，终宜都太守。裕子荣。</p><p>晋书曰：荣字彦先，为东南名士，仕吴为黄门郎，在晋历显位。元帝初镇江东，以荣为军司马，礼遇甚重。卒，表赠侍中、骠骑将军、仪同三司。荣兄子禺，字孟着，少有名望，为散骑侍郎，早卒。</p><p>吴书曰：雍母弟徽。字子叹，少游学，有唇吻。孙权统事，闻徽有才辩，召署主簿。尝近出行，见营军将一男子至市行刑，问之何罪，云盗百钱，徽语使住。须臾，驰诣阙陈启：&ldquo;方今畜养士众以图北虏，视此兵丁壮健儿，且所盗少，愚乞哀原。&rdquo;权许而嘉之。转东曹掾。或传曹公欲东，权谓徽曰：&ldquo;卿孤腹心，今传孟德怀异意，莫足使揣之，卿为吾行。&rdquo;拜辅义都尉，到北与曹公相见。公具问境内消息，徽应对婉顺，因说江东大丰，山薮宿恶，皆慕化为善，义出作兵。公笑曰：&ldquo;孤与孙将军一结婚姻，共辅汉室，义如一家，君何为道此？&rdquo;徽曰：&ldquo;正以明公与主将义固磐石，休戚共之，必欲知江表消息，是以及耳。&rdquo;公厚待遣还。权问定云何，徽曰：&ldquo;敌国隐情，卒难探察。然徽潜采听，方与袁谭交争，未有他意。&rdquo;乃拜徽巴东太守，欲大用之，会卒。子裕，字季则，少知名，位至镇东将军。雍族人悌，字子通，以孝悌廉正闻于乡党。年十五为郡吏，除郎中，稍迁偏将军。权末年，嫡庶不分，悌数与骠骑将军朱据共陈祸福，言辞切直，朝廷惮之。待妻有礼，常夜入晨出，希见其面。尝疾笃，妻出省之，悌命左右扶起，冠帻加袭，起对，趣令妻还，其贞洁不渎如此。悌父向历四县令，年老致仕，悌每得父书，常洒扫，整衣服，更设几筵，舒书其上，拜跪读之，每句应诺，毕，复再拜。若父有疾耗之问至，则临书垂涕，声语哽咽。父以寿终，悌饮浆不入口五日。权为作布衣一袭，皆摩絮着之，强令悌释服。悌虽以公议自割，犹以不见父丧，常画壁作棺柩象，设神座于下，每对之哭泣，服未阕而卒。悌四子：彦、礼、谦、秘。秘，晋交州刺史。秘子众，尚书仆射。</p><p>邵字孝则，博览书传，好乐人伦。少与舅陆绩齐名，而陆逊、张敦、卜静等皆亚焉。㈠自州郡庶几及四方人士，往来相见，或言议而去，或结厚而别，风声流闻，远近称之。权妻以策女。年二十七，起家为豫章太守。下车祀先贤徐孺子之墓，优待其后；禁其淫祀非礼之祭者。小吏资质佳者，辄令就学，择其先进，擢置右职，举善以教，风化大行。初，钱唐丁出于役伍，阳羡张秉生于庶民，乌程吴粲、云阳殷礼起乎微贱，邵皆拔而友之，为立声誉。秉遭大丧，亲为制服结。邵当之豫章，发在近路，值秉疾病，时送者百数，邵辞宾客曰：&ldquo;张仲节有疾，苦不能来别，恨不见之，暂还与诀，诸君少时相待。&rdquo;其留心下士，惟善所在，皆此类也。至典军中郎，秉云阳太守，礼零陵太守，㈡粲太子少傅。世以邵为知人。在郡五年，卒官，子谭、承云。</p><p></p> 