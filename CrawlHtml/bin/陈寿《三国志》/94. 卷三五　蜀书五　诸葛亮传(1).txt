 <p>诸葛亮字孔明，琅邪阳都人也。汉司隶校尉诸葛丰后也。父，字君贡，汉末为太山郡丞。亮早孤，从父玄为袁术所署豫章太守，玄将亮及亮弟均之官。会汉朝更选朱皓代玄。玄素与荆州牧刘表有旧，往依之。㈠玄卒，亮躬耕陇亩，好为梁父吟。㈡身长八尺，每自比於管仲、乐毅，时人莫之许也。惟博陵崔州平、颍川徐庶元直与亮友善，谓为信然。㈢</p><p>㈠献帝春秋曰：初，豫章太守周术病卒，刘表上诸葛玄为豫章太守，治南昌。汉朝闻周术死，遣朱皓代玄。皓从扬州太守刘繇求兵击玄，玄退屯西城，皓入南昌。建安二年正月，西城民反，杀玄，送首诣繇。此书所云，与本传不同。</p><p>㈡汉晋春秋曰：亮家于南阳之邓县，在襄阳城西二十里，号曰隆中。</p><p>㈢按崔氏谱：州平，太尉烈子，均之弟也。</p><p>魏略曰：亮在荆州，以建安初与颍川石广元、徐元直、汝南孟公威等俱游学，三人务於精熟，而亮独观其大略。每晨夜从容，常抱膝长啸，而谓三人曰：&ldquo;卿三人仕进可至刺史郡守也。&rdquo;三人问其所至，亮但笑而不言。后公威思乡里，欲北归，亮谓之曰：&ldquo;中国饶士大夫，遨游何必故乡邪！&rdquo;</p><p>臣松之以为魏略此言，谓诸葛亮为公威计者可也，若谓兼为己言，可谓未达其心矣。老氏称知人者智，自知者明，凡在贤达之流，固必兼而有焉。以诸葛亮之鉴识，岂不能自审其分乎？夫其高吟俟时，情见乎言，志气所存，既已定於其始矣。若使游步中华，骋其龙光，岂夫多士所能沈翳哉！委质魏氏，展其器能，诚非陈长文、司马仲达所能颉颃，而况於余哉！苟不患功业不就，道之不行，虽志恢宇宙而终不北向者，盖以权御已移，汉祚将倾，方将翊赞宗杰，以兴微继绝克复为己任故也。岂其区区利在边鄙而已乎！此相如所谓&ldquo;d鹏已翔於辽廓，而罗者犹视於薮泽&rdquo;者矣。公威名建，在魏亦贵达。</p><p>时先主屯新野。徐庶见先主，先主器之，谓先主曰：&ldquo;诸葛孔明者，卧龙也，将军岂愿见之乎？&rdquo;㈠先主曰：&ldquo;君与俱来。&rdquo;庶曰：&ldquo;此人可就见，不可屈致也。将军宜枉驾顾之。&rdquo;由是先主遂诣亮，凡三往，乃见。因屏人曰：&ldquo;汉室倾颓，奸臣窃命，主上蒙尘。孤不度德量力，欲信大义於天下，而智术浅短，遂用猖(獗)〔蹶〕，至于今日。然志犹未已，君谓计将安出？&rdquo;亮答曰：&ldquo;自董卓已来，豪杰并起，跨州连郡者不可胜数。曹操比於袁绍，则名微而众寡，然操遂能克绍，以弱为强者，非惟天时，抑亦人谋也。今操已拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之用，此可以为援而不可图也。荆州北据汉、沔，利尽南海，东连吴会，西通巴、蜀，此用武之国，而其主不能守，此殆天所以资将军，将军岂有意乎？益州险塞，沃野千里，天府之土，高祖因之以成帝业。刘璋弱，张鲁在北，民殷国富而不知存恤，智能之士思得明君。将军既帝室之胄，信义著於四海，总揽英雄，思贤如渴，若跨有荆、益，保其岩阻，西和诸戎，南抚夷越，外结好孙权，内修政理；天下有变，则命一上将将荆州之军以向宛、洛，将军身率益州之众出於秦川，百姓孰敢不箪食壶浆以迎将军者乎？诚如是，则霸业可成，汉室可兴矣。&rdquo;先主曰：&ldquo;善！&rdquo;於是与亮情好日密。关羽、张飞等不悦，先主解之曰：&ldquo;孤之有孔明，犹鱼之有水也。愿诸君勿复言。&rdquo;羽、飞乃止。㈡</p><p>㈠襄阳记曰：刘备访世事於司马德操。德操曰：&ldquo;儒生俗士，岂识时务？识时务者在乎俊杰。此间自有伏龙、凤雏。&rdquo;备问为谁，曰：&ldquo;诸葛孔明、庞士元也。&rdquo;</p><p>㈡魏略曰：刘备屯於樊城。是时曹公方定河北，亮知荆州次当受敌，而刘表性缓，不晓军事。亮乃北行见备，备与亮非旧，又以其年少，以诸生意待之。坐集既毕，众宾皆去，而亮独留，备亦不问其所欲言。备性好结荆时适有人以髦牛尾与备者，备因手自结之。亮乃进曰：&ldquo;明将军当复有远志，但结径已邪！&rdquo;备知亮非常人也，乃投径答曰：&ldquo;是何言与！我聊以忘忧耳。&rdquo;亮遂言曰：&ldquo;将军度刘镇南孰与曹公邪？&rdquo;备曰：&ldquo;不及。&rdquo;亮又曰：&ldquo;将军自度何如也？&rdquo;备曰：&ldquo;亦不如。&rdquo;曰：&ldquo;今皆不及，而将军之众不过数千人，以此待敌，得无非计乎！&rdquo;备曰：&ldquo;我亦愁之，当若之何？&rdquo;亮曰：&ldquo;今荆州非少人也，而著籍者寡，平居发调，则人心不悦；可语镇南，令国中凡有游户，皆使自实，因录以益众可也。&rdquo;备从其计，故众遂强。备由此知亮有英略，乃以上客礼之。九州春秋所言亦如之。</p><p>臣松之以为亮表云&ldquo;先帝不以臣卑鄙，猥自枉屈，三顾臣於草庐之中，谘臣以当世之事&rdquo;，则非亮先诣备，明矣。虽闻见异辞，各生彼此，然乖背至是，亦良为可怪。</p><p>刘表长子琦，亦深器亮。表受后妻之言，爱少子琮，不悦於琦。琦每欲与亮谋自安之术，亮辄拒塞，未与处画。琦乃将亮游观后园，共上高楼，饮宴之间，令人去梯，因谓亮曰：&ldquo;今日上不至天，下不至地，言出子口，入於吾耳，可以言未？&rdquo;亮答曰：&ldquo;君不见申生在内而危，重耳在外而安乎？&rdquo;琦意感悟，阴规出计。会黄祖死，得出，遂为江夏太守。俄而表卒，琮闻曹公来征，遣使请降。先主在樊闻之，率其众南行，亮与徐庶并从，为曹公所追破，获庶母。庶辞先主而指其心曰：&ldquo;本欲与将军共图王霸之业者，以此方寸之地也。今已失老母，方寸乱矣，无益於事，请从此别。&rdquo;遂诣曹公。㈠</p><p>㈠魏略曰：庶先名福，本单家子，少好任侠击剑。中平末，尝为人报雠，白垩突面，被发而走，为吏所得，问其姓字，闭口不言。吏乃於车上立柱维磔之，击鼓以令於市，莫敢识者，而其党伍共篡解之，得脱。於是感激，弃其刀戟，更疏巾单衣，折节学问。始诣精舍，诸生闻其前作贼，不肯与共止。福乃卑躬早起，常独扫除，动静先意，听习经业，义理精熟。遂与同郡石韬相亲爱。初平中，中州兵起，乃与韬南客荆州，到，又与诸葛亮特相善。及荆州内附，孔明与刘备相随去，福与韬俱来北。至黄初中，韬仕历郡守、典农校尉，福至右中郎将、御史中丞。逮大和中，诸葛亮出陇右，闻元直、广元仕财如此，叹曰：&ldquo;魏殊多士邪！何彼二人不见用乎？&rdquo;庶后数年病卒，有碑在彭城，今犹存焉。</p><p>先主至於夏口，亮曰：&ldquo;事急矣，请奉命求救於孙将军。&rdquo;时权拥军在柴桑，观望成败，亮说权曰：&ldquo;海内大乱，将军起兵据有江东，刘豫州亦收众汉南，与曹操并争天下。今操芟夷大难，略已平矣，遂破荆州，威震四海。英雄无所用武，故豫州遁逃至此。将军量力而处之：若能以吴、越之众与中国抗衡，不如早与之绝；若不能当，何不案兵束甲，北面而事之！今将军外服从之名，而内怀犹豫之计，事急而不断，祸至无日矣！&rdquo;权曰：&ldquo;苟如君言，刘豫州何不遂事之乎？&rdquo;亮曰：&ldquo;田横，齐之壮士耳，犹守义不辱，况刘豫州王室之胄，英才盖世，众士慕仰，若水之归海，若事之不济，此乃天也，安能复为之下乎！&rdquo;权勃然曰：&ldquo;吾不能举全吴之地，十万之众，受制於人。吾计决矣！非刘豫州莫可以当曹操者，然豫州新败之后，安能抗此难乎？&rdquo;亮曰：&ldquo;豫州军虽败於长阪，今战士还者及关羽水军精甲万人，刘琦合江夏战士亦不下万人。曹操之众，远来疲弊，闻追豫州，轻骑一日一夜行三百余里，此所谓&lsquo;强弩之末，势不能穿鲁缟&rsquo;者也。故兵法忌之，曰&lsquo;必蹶上将军&rsquo;。且北方之人，不习水战；又荆州之民附操者，勘势耳，非心服也。今将军诚能命猛将统兵数万，与豫州协规同力，破操军必矣。操军破，必北还，如此则荆、吴之势强，鼎足之形成矣。成败之机，在於今日。&rdquo;权大悦，即遣周瑜、程普、鲁肃等水军三万，随亮诣先主，并力拒曹公。㈠曹公败於赤壁，引军归。先主遂收江南，以亮为军师中郎将，使督零陵、桂阳、长沙三郡，调其赋税，以充军实。㈡</p><p>㈠袁子曰：张子布荐亮於孙权，亮不肯留。人问其故，曰：&ldquo;孙将军可谓人主，然观其度，能贤亮而不能尽亮，吾是以不留。&rdquo;</p><p>臣松之以为袁孝尼著文立论，甚重诸葛之为人，至如此言则失之殊远。观亮君臣相遇，可谓希世一时，终始以分，谁能间之？宁有中违断金，甫怀择主，设使权尽其量，便当翻然去就乎？葛生行己，岂其然哉！关羽为曹公所获，遇之甚厚，可谓能尽其用矣，犹义不背本，曾谓孔明之不若云长乎！</p><p>㈡零陵先贤传云：亮时住临A。</p><p>建安十六年，益州牧刘璋遣法正迎先主，使击张鲁。亮与关羽镇荆州。先主自葭萌还攻璋，亮与张飞、赵云等率众溯江，分定郡县，与先主共围成都。成都平，以亮为军师将军，署左将军府事。先主外出，亮常镇守成都，足食足兵。二十六年，群下劝先主称尊号，先主未许，亮说曰：&ldquo;昔吴汉、耿m等初劝世祖即帝位，世祖辞让，前后数四，耿纯进言曰：&lsquo;天下英雄喁喁，冀有所望。如不从议者，士大夫各归求主，无为从公也。&rsquo;世祖感纯言深至，遂然诺之。今曹氏篡汉，天下无主，大王刘氏苗族，绍世而起，今即帝位，乃其宜也。士大夫随大王久勤苦者，亦欲望尺寸之功如纯言耳。&rdquo;先主於是即帝位，策亮为丞相曰：&ldquo;朕遭家不造，奉承大统，兢兢业业，不敢康宁，思靖百姓，惧未能绥。於戏！丞相亮其悉朕意，无怠辅朕之阙，助宣重光，以照明天下，君其勖哉！&rdquo;亮以丞相录尚书事，假节。张飞卒后，领司隶校尉。㈠</p><p>㈠蜀记曰：晋初扶风王骏镇关中，司马高平刘宝、长史荥阳桓隰诸官属士大夫共论诸葛亮，于时谭者多讥亮身非所，劳困蜀民，力小谋大，不能度德量力。金城郭冲以为亮权智英略，有逾管、晏，功业未济，论者惑焉，条亮五事隐没不闻於世者，宝等亦不能复难。扶风王慨然善冲之言。</p><p>臣松之以为亮之异美，诚所愿闻，然冲之所说，实皆可疑，谨随事难之如左：</p><p>其一事曰：亮刑法峻急，刻剥百姓，自君子小人咸怀怨叹，法正谏曰：&ldquo;昔高祖入关，约法三章，秦民知德，今君假借威力，跨据一州，初有其国，未垂惠抚；且客主之义，宜相降下，愿缓刑弛禁，以慰其望。&rdquo;亮答曰；&ldquo;君知其一，未知其二。秦以无道，政苛民怨，匹夫大呼，天下土崩，高祖因之，可以弘济。刘璋暗弱，自焉已来有累世之恩，文法羁縻，互相承奉，德政不举，威刑不肃。蜀土人士，专权自恣，君臣之道，渐以陵替；宠之以位，位极则贱，顺之以恩，恩竭则慢。所以致弊，实由於此。吾今威之以法，法行则知恩，限之以爵，爵加则知荣；荣恩并济，上下有节。为治之要，於斯而著。&rdquo;难曰：案法正在刘主前死，今称法正谏，则刘主在也。诸葛职为股肱，事归元首，刘主之世，亮又未领益州，庆赏刑政，不出於己。寻冲所述亮答，专自有其能，有违人臣自处之宜。以亮谦顺之体，殆必不然。又云亮刑法峻急，刻剥百姓，未闻善政以刻剥为称。</p><p>其二事曰：曹公遣刺客见刘备，方得交接，开论伐魏形势，甚合备计。稍欲亲近，刺者尚未得便会，既而亮入，魏客神色失措。亮因而察之，亦知非常人。须臾，客如厕，备谓亮曰；&ldquo;向得奇士，足以助君补益。&rdquo;亮问所在，备曰：&ldquo;起者其人也。&rdquo;亮徐叹曰：&ldquo;观客色动而神惧，视低而忤数，奸形外漏，邪心内藏，必曹氏刺客也。&rdquo;追之，已越墙而走。难曰：凡为刺客，皆暴虎冯河，死而无悔者也。刘主有知人之鉴，而惑於此客，则此客必一时之奇士也。又语诸葛云&ldquo;足以助君补益&rdquo;，则亦诸葛之流亚也。凡如诸葛之俦，鲜有为人作刺客者矣，时主亦当惜其器用，必不投之死地也。且此人不死，要应显达为魏，竟是谁乎？何其寂蔑而无闻！</p><p>章武三年春，先主於永安病笃，召亮於成都，属以后事，谓亮曰：&ldquo;君才十倍曹丕，必能安国，终定大事。若嗣子可辅，辅之；如其不才，君可自取。&rdquo;亮涕泣曰：&ldquo;臣敢竭股肱之力，效忠贞之节，继之以死！&rdquo;先主又为诏敕后主曰：&ldquo;汝与丞相从事，事之如父。&rdquo;㈠建兴元年，封亮武乡侯，开府治事。顷之，又领益州牧。政事无巨细，咸决於亮。南中诸郡，并皆叛乱，亮以新遭大丧，故未便加兵，且遣使聘吴，因结和亲，遂为与国。㈡</p><p>㈠孙盛曰：夫杖道扶义，体存信顺，然后能匡主济功，终定大业。语曰弈者举G不定犹不胜其偶，况量君之才否而二三其节，可以摧服强邻囊括四海者乎？备之命亮，乱孰甚焉！世或有谓备欲以固委付之诚，且以一蜀人之志。君子曰，不然；苟所寄忠贤，则不须若斯之诲，如非其人，不宜启篡逆之涂。是以古之顾命，必贻话言；诡伪之辞，非孤之谓。幸值刘禅弱，无猜险之性，诸葛威略，足以检卫异端，故使异同之心无由自起耳。不然，殆生疑隙不逞之衅。谓之为权，不亦惑哉！</p><p>㈡亮集曰：是岁，魏司徒华歆、司空王朗、尚书令陈群、太史令许芝、谒者仆射诸葛璋各有书与亮，陈天命人事，欲使举国称O。亮遂不报书，作正议曰：&ldquo;昔在项羽，起不由德，虽处华夏，秉帝者之势，卒就汤镬，为后永戒。魏不审鉴，今次之矣；免身为幸，戒在子孙。而二三子各以耆艾之齿，承伪指而进书，有若崇、竦称莽之功，亦将坑谠祸苟免者邪！昔世祖之创迹旧基，奋羸卒数千，摧莽强旅四十余万於昆阳之郊。夫据道讨淫，不在众寡。及至孟德，以其谲胜之力，举数十万之师，救张A於阳平，势穷虑悔，仅能自脱，辱其锋锐之众，遂丧汉中之地，深知神器不可妄获，旋还未至，感毒而死。子桓淫逸，继之以篡。纵使二三子多逞苏、张诡靡之说，奉进O兜滔天之辞，欲以诬毁唐帝，讽解禹、稷，所谓徒丧文藻烦劳翰墨者矣。夫大人君子之所不为也。又军诫曰：&lsquo;万人必死，横行天下。&rsquo;昔轩辕氏整卒数万，制四方，定海内，况以数十万之众，据正道而临有罪，可得干拟者哉！&rdquo;</p><p>三年春，亮率众南征，㈠其秋悉平。军资所出，国以富饶，㈡乃治戎讲武，以俟大举。五年，率诸军北驻汉中，临发，上疏曰：</p><p>先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈於内，忠志之士忘身於外者，盖追先帝之殊遇，欲报之於陛下也。诚宜开张圣(德)〔听〕，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中府中俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。侍中、侍郎郭攸之、费t、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓尘事，试用於昔日，先帝称之曰能，是以众议举宠为督。愚以为营中之事，悉以咨之，必能使行陈和睦，优劣得所。亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨於桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。</p><p>臣本布衣，躬耕於南阳，苟全性命於乱世，不求闻达於诸侯。先帝不以臣卑鄙，猥自枉屈，三顾臣於草庐之中，谘臣以当世之事，由是感激，遂许先帝以驱驰。后值倾覆，受任於败军之际，奉命於危难之间，尔来二十有一年矣。㈢先帝知臣谨慎，故临崩寄臣以大事也。受命以来，夙夜忧叹，恐付不效，以伤先帝之明，故五月渡泸，深入不毛。㈣今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝，而忠陛下之职分也。</p><p>至於斟酌损益，进尽忠言，则攸之、t、允之任也。愿陛下臣以讨贼兴复之效；不效，则治臣之罪，以告先帝之灵。〔若无兴德之言，则〕责攸之、t、允等之慢，以彰其咎。陛下亦宜自谋，以谘诹善道，察纳雅言，深追先帝遗诏。臣不胜受恩感激，今当远离，临表涕零，不知所言。遂行，屯于沔阳。㈤</p><p>㈠诏赐亮金a钺一具，曲盖一，前后羽葆鼓吹各一部，虎贲六十人。事在亮集。</p><p>㈡汉晋春秋曰：亮至南中，所在战捷。闻孟获者，为夷、汉所服，募生致之。既得，使观於营陈之间，问曰：&ldquo;此军何如？&rdquo;获对曰：&ldquo;向者不知虚实，故败。今蒙赐观看营陈，若o如此，即定易胜耳。&rdquo;亮笑，纵使更战，七纵七禽，而亮犹遣获。获止不去，曰：&ldquo;公，天威也，南人不复反矣。&rdquo;遂至滇池。南中平，皆即其渠率而用之。或以谏亮，亮曰：&ldquo;若留外人，则当留兵，兵留则无所食，一不易也；加夷新伤破，父兄死丧，留外人而无兵者，必成祸患，二不易也；又夷累有废杀之罪，自嫌衅重，若留外人，终不相信，三不易也；今吾欲使不留兵，不运粮，而纲纪粗定，夷、汉粗安故耳。&rdquo;</p><p>㈢臣松之案：刘备以建安十三年败，遣亮使吴，亮以建兴五年抗表北伐，自倾覆至此整二十年。然则备始与亮相遇，在败军之前一年时也。</p><p>㈣汉书地理志曰：泸惟水出郡句町县。</p><p>㈤郭冲三事曰：亮屯于阳平，遣魏延诸军并兵东下，亮惟留万人守城。晋宣帝率二十万众拒亮，而与延军错道，径至前，当亮六十里所，侦候白宣帝说亮在城中兵少力弱。亮亦知宣帝垂至，已与相浚欲前赴延军，相去又远，回迹反追，势不相及，将士失色，莫知其计。亮意气自若，敕军中皆卧旗息鼓，不得妄出C幔，又令大开四城门，埽地s洒。宣帝常谓亮持重，而猥见势弱，疑其有伏兵，於是引军北趣山。明日食时，亮谓参佐拊手大笑曰：&ldquo;司马懿必谓吾怯，将有强伏，循山走矣。&rdquo;候逻还白，如亮所言。宣帝后知，深以为恨。难曰：案阳平在汉中。亮初屯阳平，宣帝尚为荆州都督，镇宛城，至曹真死后，始与亮於关中相抗御耳。魏尝遣宣帝自宛由西城伐蜀，值霖雨，不果。此之前后，无复有於阳平交兵事。就如冲言，宣帝既举二十万众，已知亮兵少力弱，若疑其有伏兵，正可设防持重，何至便走乎？案魏延传云：&ldquo;延每随亮出，辄欲请精兵万人，与亮异道会于潼关，亮制而不许；延常谓亮为怯，叹己才用之不尽也。&rdquo;亮尚不以延为万人别统，岂得如冲言，顿使将重兵在前，而以轻弱自守乎？且冲与扶风王言，显彰宣帝之短，对子毁父，理所不容，而云&ldquo;扶风王慨然善冲之言&rdquo;，故知此书举引皆虚。</p><p></p> 