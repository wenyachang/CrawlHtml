 <p>㈠魏略曰：辅从太祖于官渡。袁绍破走，太祖喜，顾谓辅曰：&ldquo;如前岁本初送公孙瓒头来，孤自视忽然耳，而今克之。此既天意，亦二三子之力。&rdquo;</p><p>㈡魏略曰：太祖甚爱阎柔，每谓之曰：&ldquo;我视卿如子，亦欲卿视我如父也。&rdquo;柔由此自托于五官将，如兄弟。</p><p>陶谦字恭祖，丹杨人。㈠少好学，为诸生，仕州邵，举茂才，除卢令，㈡迁幽州剌史，征拜议郎，参车骑将军张温军事，西讨韩遂。㈢会徐州黄巾起，以 谦为徐州剌史，击黄巾，破走之。董卓之乱，州郡起兵，天子都长安，四方断绝，谦遣使闲行致贡献，迁安东将军、徐州牧，封溧阳侯。是时，徐州百姓殷盛，谷米 封赡，流民多归之。而谦背道任情：广陵太守琊邪赵昱，徐方名士也，以忠直见疏；㈣曹宏等，谗慝小人也，谦亲任之。刑政失和，良善多被其害，由是渐乱。下邳 阙宣自称天子，谦初与合从寇钞，后遂杀宣，并其众。</p><p>㈠吴书曰：谦父，故余姚长。谦少孤，始以不羁闻于县中。年十四，犹缀帛为幡，乘竹马而戏，邑中儿童皆随之。故苍梧太守同县甘公出遇之涂，见其容 貌，异而呼之，住车与语，甚悦，因许妻以女。甘公夫人闻之，怒曰：&ldquo;妾闻陶家儿敖戏无度，如何以女许之？&rdquo;公曰：&ldquo;彼有奇表，长必大成。&rdquo;遂妻之。</p><p>㈡吴书曰：谦性刚直，有大节，少察孝廉，拜尚书郎，除舒令。郡守张盘，同郡先辈，与谦父友，意殊亲之，而谦耻为之屈。与众还城，因以公事进见， 坐罢，盘常私还入，与谦饮宴，或拒不为留。常以舞属谦，谦不为起，固强之；及舞，又不转。盘曰：&ldquo;不当转邪？&rdquo;曰：&ldquo;不可转，转则胜人。&rdquo;由是不乐，卒以 构隙。谦在官清白，无以纠举，祠灵星，有赢钱五百，欲以臧之。谦委官而去。</p><p>㈢吴书曰：会西羌寇边，皇甫嵩为征西将军，表请武将。召拜谦扬武都尉，与嵩征羌，大破之。后边章、韩遂为乱，司空张温衔命征讨；又请谦为参军 事，接遇甚厚，而谦轻其行事，心怀不服。及军罢还，百寮高会，温属谦行酒，谦众辱温。温怒，徙谦于边。或说温曰：&ldquo;陶恭祖本以材略见重于公，一朝以醉饮过 失，不蒙容贷，远弃不毛，厚德不终，四方人士安所归望！不如释憾除恨，克复初分，于以远闻德美。&rdquo;温然其言，乃追还谦。谦至，或又谓谦曰：&ldquo;足下轻辱三 公，罪自己作，今蒙释宥，德莫厚矣；宜降志卑辞以谢之。&rdquo;谦曰：&ldquo;诺。&rdquo;又谓温曰：&ldquo;陶恭祖今深自罪责，思在变革。谢天子礼毕，必诣公门。公宜见之，以慰 其意。&rdquo;时温于宫门见谦，谦仰曰：&ldquo;谦自谢朝廷，岂为公邪？&rdquo;温曰：&ldquo;恭祖痴病尚未除邪？&rdquo;遂为之置酒，待之如初。</p><p>㈣谢承后汉书曰：昱年十三，母尝病，经涉三月。昱惨戚消瘠，至目不交睫，握粟出卜，祈祷泣血，乡党称其孝。就处士东莞綦君受公羊传，兼该群 业。至历年潜志，不窥园圃，亲n希见其面。时入定省父母，须臾即还。高e廉正，抱礼而立，清英俨恪，莫干其志；旌善以兴化，殚邪以矫俗。州郡请召，常称病 不应。国相檀谟、陈遵共召，不起；或兴盛怒，终不回意。举孝廉，除莒长，宣扬五教，政为国表。会黄巾作乱，陆梁五郡，郡县发兵，以为先办。徐州刺史巴只表 功第一，当受迁赏，昱深以为耻，委官还家。徐州牧陶谦初辟别驾从事，辞疾逊遁。谦重令扬州从事会稽吴范宣旨，昱守意不移；欲威以刑罚，然后乃起。举茂才， 迁广陵太守。贼笮融从临淮见讨，迸入郡界，昱将兵拒战，败绩见害。</p><p>初平四年，太祖征谦，攻拔十余城，至彭城大战。谦兵败走，死者万数，泗水为之不流。谦退守郯。太祖以粮少引军还。㈠兴平元年，复东征，略定琅邪、东海诸县。谦恐，欲走归丹杨。会张邈叛迎吕布，太祖还击布。是岁，谦病死。㈡</p><p>㈠吴书曰：曹公父于泰山被杀，归咎于谦。欲伐谦而畏其强，乃表令州郡一时罢兵。诏曰：&ldquo;今海内扰攘，州郡起兵，征夫劳瘁，寇难未弭，或将吏不 良，因缘讨捕，侵侮黎民，离害者众；风声流闻，震荡城邑，丘墙惧于横暴，贞良化为群恶，此何异乎抱薪救焚，扇火止沸哉！今四民流移，托身他方，携白首于山 野，弃稚子于沟壑，顾故乡而哀叹，向阡陌而流涕，饥厄困苦，亦已甚矣。虽悔往者之迷谬，思奉教于今日，然兵连众结，锋镝布野，恐一朝解散，夕见系虏，是以 阻兵屯据，欲止而不敢散也。诏书到，其各罢遣甲士，还亲农桑，惟留常员吏以供官署，慰示远近，咸使闻知。&rdquo;谦被诏，乃上书曰：&ldquo;臣闻怀远柔服，非德不集； 克难平乱，非兵不济。是以涿鹿、阪泉、三苗之野有五帝之师，有扈、鬼方、商、奄四国有王者之伐，自古在昔，未有不扬威以弭乱，震武以止暴者也。臣前初以黄 巾乱治，受策长驱，匪遑启处。虽宪章敕戒，奉宣威灵，敬行天诛，每伐辄克，然妖寇类众，殊不畏死，父兄歼殪，子弟群起，治屯连兵，至今为患。若承命解甲， 弱国自虚，释武备以资乱，损官威以益寇，今日兵罢，明日难必至，上忝朝廷宠授之本，下令群凶日月滋蔓，非所以强干弱枝遏恶止乱之务也。臣虽愚蔽，忠恕不 昭，抱恩念报，所不忍行。辄勒部曲，申令警备。出芟强寇，惟力是视，入宣德泽，躬奉职事，冀效微劳，以赎罪负。&rdquo;又曰：&ldquo;华夏沸扰，于今未弭，包茅不入， 职贡多阙，寤寐忧叹，无日敢宁。诚思贡献必至，荐羞获通，然后销锋解甲，臣之愿也。臣前调谷百万斛，已在水次，辄敕兵卫送。&rdquo;曹公得谦上事，知不罢兵。乃 进攻彭城，多杀人民。谦引兵击之，青州刺史田楷亦以兵救谦。公引兵还。</p><p>臣松之案：此时天子在长安，曹公尚未秉政。罢兵之诏，不得由曹氏出。</p><p>㈡吴书曰：谦死时，年六十三，张昭等为之哀辞曰：&ldquo;猗欤使君，君侯将军，膺秉懿德，允武允文，体足刚直，守以温仁。令舒及卢，遗爱于民；牧幽暨 徐，甘棠是均。憬憬夷、貊，赖侯以清；蠢蠢妖寇，匪侯不宁。唯帝念绩，爵命以章，既牧且侯，启土溧阳。遂升上将，受号安东，将平世难，社稷是崇。降年不 永，奄忽殂薨，丧覆失恃，民知困穷。曾不旬日，五郡溃崩，哀我人斯，将谁仰凭？追思靡及，仰叫皇穹。呜呼哀哉！&rdquo;谦二子：商、应，皆不仕。</p><p>张杨字稚叔，云中人也。以武勇给并州，为武猛从事。灵帝末，天下乱，帝以所宠小黄门蹇硕为西园上军校尉，军京都，欲以御四方，征天下豪杰以为偏 裨。太祖及袁绍等皆为校尉，属之。㈠并州刺史丁原遣杨将兵诣硕，为假司马。灵帝崩，硕为何进所杀。杨复为进所遣，归本州募兵，得千余人，因留上党，击山 贼。进败，董卓作乱。杨遂以所将攻上党太守于壶关，不下，略诸县，众至数千人。山东兵起，欲诛卓。袁绍至河内，杨与绍合，复与匈奴单于于夫罗屯漳水。单于 欲叛，绍、杨不从。单于执杨与俱去，绍使将曲义追击于邺南，破之。单于执杨至黎阳，攻破度辽将军耿祉军，众复振。卓以杨为建义将军、河内太守。天子之在河 东，杨将兵至安邑，拜安国将军，封晋阳侯。杨欲迎天子还洛，诸将不听；杨还野王。建安元年，杨奉、董承、韩暹挟天子还旧京，粮乏。杨以粮迎道路，遂至洛 阳。谓诸将曰：&ldquo;天子当与天下共之，幸有公卿大臣，杨当捍外难，何事京都？&rdquo;遂还野王。即拜为大司马。㈡杨素与吕布善。太祖之围布，杨欲救之，不能。乃出 兵东市，遥为之势。其将杨丑，杀杨以应太祖。杨将眭固杀丑，将其众，欲北合袁绍。太祖遣史涣邀击，破之于犬城，斩固，尽收其众也。㈢</p><p>㈠灵帝纪曰：以虎贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融、冯芳为助军校尉，夏牟、淳于琼为左右校尉。</p><p>㈡英雄记曰：杨性仁和，无威刑。下人谋反，发觉，对之涕泣，辄原不问。</p><p>㈢典略曰：固字白兔，既杀杨丑，军屯射犬。时有巫诫固曰：&ldquo;将军字兔而此邑名犬，兔见犬，其势必惊，宜急移去。&rdquo;固不从，遂战死。</p><p>公孙度字升济，本辽东襄平人也。度父延，避吏居玄菟，任度为郡吏。时玄菟太守公孙Z，子豹，年十八岁，早死。度少时名豹，又与Z子同年，Z见而 亲爱之，遣就师学，为取妻。后举有道，除尚书郎，稍迁冀州刺史，以谣言免。同郡徐荣为董卓中郎将，荐度为辽东太守。度起玄菟小吏，为辽东郡所轻。先时，属 国公孙昭守襄平令，召度子康为伍长。度到官，收昭，笞杀于襄平市。郡中名豪大姓田韶等宿遇无恩，皆以法诛，所夷灭百余家，郡中震栗。东伐高句骊，西击乌 丸，威行海外。初平元年，度知中国扰攘，语所亲吏柳毅、阳仪等曰：&ldquo;汉祚将绝，当与诸卿图王耳。&rdquo;㈠时襄平延里社生大石，长丈余，下有三小石为之足。或谓 度曰：&ldquo;此汉宣帝冠石之祥，而里名与先君同。社主土地，明当有土地，而三公为辅也。&rdquo;度益喜。故河内太守李敏，郡中知名，恶度所为，恐为所害，乃将家属入 于海。度大怒，掘其父，剖棺焚尸，诛其宗族。㈡分辽东郡为辽西中辽郡，置太守。越海收东莱诸县，置营州刺史。自立为辽东侯、平州牧，追封父延为建义侯。 立汉二祖庙，承制设□于襄平城南，郊祀天地，藉田，治兵，乘鸾路，九旒，旄头羽骑。太祖表度为武威将军，封永宁乡侯，度曰：&ldquo;我王辽东，何永宁也！&rdquo;藏 印绶武库。度死，子康嗣位，以永宁乡侯封弟恭。是岁建安九年也。</p><p>㈠魏书曰：度语毅、仪：&ldquo;谶书云孙登当为天子，太守姓公孙，字升济，升即登也。&rdquo;</p><p>㈡晋阳秋曰：敏子追求敏，出塞，越二十余年不娶。州里徐邈责之曰：&ldquo;不孝莫大于无后，何可终身不娶乎！&rdquo;乃娶妻，生子胤而遣妻，常如居丧之礼，不胜忧，数年而卒。胤生不识父母，及有识，蔬食哀戚亦如三年之丧。以祖父不知存亡，设主奉之。由是知名，仕至司徒。</p><p>臣松之案：本传云敏将家入海，而复与子相失，未详其故。</p><p>十二年，太祖征三郡乌丸，屠柳城。袁尚等奔辽东，康斩送尚首。语在武纪。封康襄平侯，拜左将军。康死，子晃、渊等皆小，众立恭为辽东太守。文帝践阼，遣使即拜恭为车骑将军、假节，封平郭侯；追赠康大司马。</p><p>初，恭病阴消为阉人，劣弱不能治国。太和二年，渊胁夺恭位。明帝即(位)拜渊扬烈将军、辽东太守。渊遣使南通孙权，往来赂遗。㈠权遣使张弥、许 晏等，赍金玉珍宝，立渊为燕王。渊亦恐权远不可恃，且贪货物，诱致其使，悉斩送弥、晏等首，㈡明帝于是拜渊大司马，封乐浪公，持节、领郡如故。㈢使者至， 渊设甲兵为军陈，出见使者，又数对国中宾客出恶言。㈣景初元年，乃遣幽州刺史毋丘俭等赍玺书征渊。渊遂发兵，逆于辽隧，与俭等战。俭等不利而还。渊遂自立 为燕王，置百官有司。遣使者持节，假鲜卑单于玺，封拜边民，诱呼鲜卑，侵扰北方。㈤二年春，遣太尉司马宣王征渊。六月，军至辽东。㈥渊遣将军卑衍、杨祚等 步骑数万屯辽隧，围堑二十余里。宣王军至，令衍逆战。宣王遣将军胡遵等击破之。宣王令军穿围，引兵东南向，而急东北，即趋襄平。衍等恐襄平无守，夜走。诸 军进至首山，渊复遣衍等迎军殊死战。复击，大破之，遂进军造城下，为围堑。会霖雨三十余日，辽水暴长，运船自辽口径至城下。雨霁，起土山、修橹，为发石连 弩射城中。渊窘急。粮尽，人相食，死者甚多。将军杨祚等降。八月丙寅夜，大流星长数十丈，从首山东北坠襄平城东南。壬午，渊众溃，与其子修将数百骑突围东 南走，大兵急击之，当流星所坠处，斩渊父子。城破，斩相国以下首级以千数，传渊首洛阳，辽东、带方、乐浪、玄菟悉平。</p><p>㈠吴书载渊表权曰：&ldquo;臣伏惟遭天地反易，遇无妄之运；王路未夷，倾侧扰攘。自先人以来，历事汉、魏，阶缘际会，为国效节，继世享任，得守藩表， 犹知符命未有攸归。每感厚恩，频辱显使，退念人臣交不越境，是以固守所执，拒违前使。虽义无二信，敢忘大恩！陛下镇抚，长存小国，前后裴校尉、葛都尉等 到，奉被敕诫，圣旨弥密，重纨累素，幽明备着，所以申示之事，言提其耳。臣昼则讴吟，宵则发梦，终身诵之，志不知足。季末凶荒，乾坤否塞，兵革未戢，人民 荡析。仰此天命将有眷顾，私从一隅永瞻云日。今魏家不能采录忠善，褒功臣之后，乃令谗斗得行其志，听幽州刺史、东莱太守诳误之言，猥兴州兵，图害臣郡。臣 不负魏，而魏绝之。盖闻人臣有去就之分；田饶适齐，乐毅走赵，以不得事主，故保有道之君；陈平、耿况，亦时变，卒归于汉，勒名帝籍。伏惟陛下德不再出， 时不世遇，是以ff怀慕自纳，望远视险，有如近易。诚愿神谟蚤定洪业，奋六师之势，收河、洛之地，为圣代宗。天下幸甚！&rdquo;</p><p>魏略曰：国家知渊两端，而恐辽东吏民为渊所误。故公文下辽东，因赦之曰：&ldquo;告辽东、玄菟将校吏民：逆贼孙权遭遇乱阶，因其先人劫略州郡，遂成群 凶，自擅江表，含垢藏疾。冀其可化，故割地王权，使南面称孤，位以上将，礼以九命。权亲叉手，北向稽颡。假人臣之宠，受人臣之荣，未有如权者也。狼子野 心，告令难移，卒归反复，背恩叛主，滔天逆神，乃敢僭号。恃江湖之险阻，王诛未加。比年已来，复远遣船，越渡大海，多持货物，诳诱边民。边民无知，与之交 关。长吏以下，莫肯禁止。至使周贺浮舟百艘，沉滞津岸，贸迁有无。既不疑拒，赍以名马，又使宿舒随贺通好。十室之邑，犹有忠信，陷君于恶，春秋所书也。今 辽东、玄菟奉事国朝，纡青拖紫，以千百为数，戴{垂缨，咸佩印绶，曾无匡正纳善之言。龟玉毁于，虎兕出于匣，是谁之过欤？国朝为子大夫羞之！昔狐突有 言：&lsquo;父教子贰，何以事君？策名委质，贰乃辟也。&rsquo;今乃阿顺邪谋，胁从奸惑，岂独父兄之教不详，子弟之举习非而已哉！若苗秽害田，随风烈火，芝艾俱焚，安 能白别乎？且又此事固然易见，不及鉴古成败，书传所载也。江南海北有万里之限，辽东君臣无怵惕之患，利则义所不利，贵则义所不贵，此为厌安乐之居，求危亡 之祸，贱忠贞之节，重背叛之名。蛮、貊之长，犹知爱礼，以此事人，亦难为颜！且又宿舒无罪，挤使入吴，奉不义之使，始与家诀，涕泣而行。及至贺死之日，覆 众成山，舒虽脱死，魂魄离身。何所逼迫，乃至于此！今忠臣烈将，咸忿辽东反复携贰，皆欲乘桴浮海，期于肆意。朕为天下父母，加念天下新定，既不欲劳动干 戈，远涉大川，费役如彼，又悼边陲遗余黎民，迷误如此，故遣郎中卫慎、邵瑁等且先奉诏示意。若股肱忠良，能效节立信以辅时君，反邪就正以建大功，福莫大 焉。傥恐自嫌已为恶逆所见染污，不敢倡言，永怀伊戚。其诸与贼使交通，皆赦除之，与之更始。&rdquo;</p><p>㈡魏略载渊表曰：&ldquo;臣前遣校尉宿舒、郎中令孙综，甘言厚礼，以诱吴贼。幸赖天道福助大魏，使此贼虏暗然迷惑，违戾群下，不从众谏，承信臣言，远 遣船使，多将士卒，来致封拜。臣之所执，得如本志，虽忧罪衅，私怀幸甚。贼众本号万人，舒、综伺察，可七八千人，到沓津。伪使者张弥、许晏与中郎将万泰、 校尉裴潜将吏兵四百余人，赍文书命服什物，下到臣郡。泰、潜别赍致遗货物，欲因市马。军将贺达、虞咨领余众在船所。臣本欲须凉节乃取弥等，而弥等人兵众 多，见臣不便承受吴命，意有猜疑。惧其先作，变态妄生，即进兵围取，斩弥、晏、泰、潜等首级。其吏从兵众，皆士伍小人，给使东西，不得自由，面缚乞降，不 忍诛杀，辄听纳受，徙充边城。别遣将韩起等率将三军，驰行至沓。使领长史柳远设宾主礼诱请达、咨，三军潜伏以待其下，又驱群马货物，欲与交市。达、咨怀疑 不下，使诸市买者五六百人下，欲交市。起等金鼓始震，锋矢乱发，斩首三百余级，被创赴水没溺者可二百余人，其散走山谷，来归降及藏窜饥饿死者，不在数中。</p> 