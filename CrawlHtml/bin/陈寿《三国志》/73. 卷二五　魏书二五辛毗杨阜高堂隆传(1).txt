 <p>辛毗字佐治，颍川阳翟人也。其先建武中，自陇西东迁。毗随兄评从袁绍。太祖为司空，辟毗，毗不得应命。及袁尚攻兄谭於平原，谭使毗诣太祖求和。㈠太祖将征荆州，次于西平。毗见太祖致谭意，太祖大悦。后数日，更欲先平荆州，使谭、尚自相弊。他日置酒，毗望太祖色，知有变，以语郭嘉。嘉白太祖，太祖谓毗曰：&ldquo;谭可信？尚必可克不？&rdquo;毗对曰：&ldquo;明公无问信与诈也，直当论其势耳。袁氏本兄弟相伐，非谓他人能间其间，乃谓天下可定於己也。今一旦求救於明公，此可知也。显甫见显思困而不能取，此力竭也。兵革败於外，谋臣诛於内，兄弟谗阋，国分为二；连年战伐，而介胄生虮虱，加以旱蝗，饥馑并臻，国无锊郑行无裹粮，天灾应於上，人事困於下，民无愚智，皆知土崩瓦解，此乃天亡尚之时也。兵法称有石城汤池带甲百万而无粟者，不能守也。今往攻，尚不还救，即不能自守。还救，即谭踵其后。以明公之威，应困穷之敌，击疲弊之寇，无异迅风之振秋叶矣。天以袁尚与明公，明公不取而伐荆州。荆州丰乐，国未有衅。仲虺有言：&lsquo;取乱侮亡。&rsquo;方今二袁不务远略而内相图，可谓乱矣；居者无食，行者无粮，可谓亡矣。朝不谋夕，民命靡继，而不绥之，欲待他年；他年或登，又自知亡而改厥德，失所以用兵之要矣。今因其请救而抚之，利莫大焉。且四方之寇，莫大於河北；河北平，则六军盛而天下震。&rdquo;太祖曰：&ldquo;善。&rdquo;乃许谭平，次于黎阳。明年攻，克之，表毗为议郎。</p><p>㈠英雄记曰：谭、尚战於外门，谭军败奔北。郭图说谭曰：&ldquo;今将军国小兵少，粮匮势弱，显甫之来，久则不敌。愚以为可呼曹公来击显甫。曹公至，必先攻，显甫还救。将军引兵而西，自以北皆可虏得。若显甫军破，其兵奔亡，又可敛取以拒曹公。曹公远侨而来，粮饷不继，必自逃去。比此之际，赵国以北皆我之有，亦足与曹公为对矣。不然，不谐。&rdquo;谭始不纳，后遂从之。问图：&ldquo;谁可使？&rdquo;图答：&ldquo;辛佐治可。&rdquo;谭遂遣毗诣太祖。</p><p>久之，太祖遣都护曹洪平下辩，使毗与曹休参之，令曰：&ldquo;昔高祖贪财好色，而良、平匡其过失。今佐治、文烈忧不轻矣。&rdquo;军还，为丞相长史。</p><p>文帝践阼，迁侍中，赐爵关内侯。时议改正朔。毗以魏氏遵舜、禹之统，应天顺民；至於汤、武，以战伐定天下，乃改正朔。孔子曰&ldquo;行夏之时&rdquo;，左氏传曰&ldquo;夏数为得天正&rdquo;，何必期於相反。帝善而从之。</p><p>帝欲徙冀州士家十万户实河南。时连蝗民饥，群司以为不可，而帝意甚盛。毗与朝臣俱求见，帝知其欲谏，作色以见之，皆莫敢言。毗曰：&ldquo;陛下欲徙士家，其计安出：&rdquo;帝曰：&ldquo;卿谓我徙之非邪？&rdquo;毗曰：&ldquo;诚以为非也。&rdquo;帝曰：&ldquo;吾不与卿共议也。&rdquo;毗曰：&ldquo;陛下不以臣不肖，置之左右，厕之谋议之官，安得不与臣议邪！臣所言非私也，乃社稷之虑也，安得怒臣！&rdquo;帝不答，起入内；毗随而引其裾，帝遂奋衣不还，良久乃出，曰：&ldquo;佐治，卿持我何太急邪？&rdquo;毗曰：&ldquo;今徙，既失民心，又无以食也。&rdquo;帝遂徙其半。尝从帝射雉，帝曰：&ldquo;射雉乐哉！&rdquo;毗曰：&ldquo;於陛下甚乐，而於群下甚苦。&rdquo;帝默然，后遂为之稀出。</p><p>上军大将军曹真征朱然于江陵，毗行军师。还，封广平亭侯。帝欲大兴军征吴，毗谏曰：&ldquo;吴、楚之民，险而难御，道隆后服，道聪扰眩自古患之，非徒今也。今陛下祚有海内，夫不宾者，其能久乎？昔尉佗称帝，子阳僭号，历年未几，或臣或诛。何则，违逆之道不久全，而大德无所不服也。方今天下新定，土广民稀。夫庙算而后出军，犹临事而惧，况今庙算有阙而欲用之，臣诚未见其利也。先帝屡起锐师，临江而旋。今六军不增於故，而复循之，此未易也。今日之计，莫若范蠡之养民，法管仲之寄政，则充国之屯田，明仲尼之怀远；十年之中，强壮未老，童龀胜战，兆民知义，将士思奋，然后用之，则役不再举矣。&rdquo;帝曰：&ldquo;如卿意，更当以虏遗子孙邪？&rdquo;毗对曰：&ldquo;昔周文王以纣遗武王，唯知时也。苟时未可，容得已乎！&rdquo;帝竟伐吴，至江而还。</p><p>明帝即位，进封颍乡侯，邑三百户。时中书监刘放、令孙资见信於主，制断时政，大臣莫不交好，而毗不与往来。毗子敞谏曰：&ldquo;今刘、孙用事，众皆影附，大人宜小降意，和光同尘；不然必有谤言。&rdquo;毗正色曰：&ldquo;主上虽未称聪明，不为劣。吾之立身，自有本未。就与刘、孙不平，不过令吾不作三公而已，何危害之有？焉有大丈夫欲为公而毁其高节者邪？&rdquo;冗从仆射毕轨表言：&ldquo;尚书仆射王思精勤旧吏，忠亮计略不如辛毗，毗宜代思。&rdquo;帝以访放、资，放、资对曰：&ldquo;陛下用思者，诚欲取其效力，不贵虚名也。毗实亮宜，然性刚而专，圣虑所当深察也。&rdquo;遂不用。出为卫尉。</p><p>帝方殿舍，百姓劳役，毗上疏曰：&ldquo;窃闻诸葛亮讲武治兵，而孙权马辽东，量其意指，似欲相左右。备豫不虞，古之善政，而今者宫室大兴，加连年谷麦不收。诗云：&lsquo;民亦劳止，迄可小康，惠此中国，以绥四方。&rsquo;唯陛下为社稷计。&rdquo;帝报曰：&ldquo;二虏未灭而治宫室，直谏者立名之时也。夫王者之都，当及民劳兼办，使后世无所复增，是萧何为汉规摹之略也。今卿为魏重臣，亦宜解其大归。&rdquo;帝又欲平北芒，令於其上作台观，则见孟津。毗谏曰：&ldquo;天地之性，高高下下，今而反之，既非其理；加以损费人功，民不堪役。且若九河盈溢，洪水为害，而丘陵皆夷，将何以御之？&rdquo;帝乃止。㈠</p><p>㈠魏略曰：诸葛亮围祁山，不克，引退。张A追之，为流矢所中死。帝惜A，临朝而叹曰：&ldquo;蜀未平而A死，将若之何！&rdquo;司空陈群曰：&ldquo;A诚良将，国所依也。&rdquo;毗心以为A虽可惜，然已死，不当内弱主意，而示外以不大也。乃持群曰：&ldquo;陈公，是何言欤！当建安之末，天下不可一日无武皇帝也，及委国祚，而文皇帝受命，黄初之世，亦谓不可无文皇帝也，及委弃天下，而陛下龙兴。今国内所少，岂张A乎？&rdquo;陈群曰：&ldquo;亦诚如辛毗言。&rdquo;帝笑曰：&ldquo;陈公可谓善变矣。&rdquo;</p><p>臣松之以为拟人必於其伦，取譬宜引其类，故君子於其言，无所苟而已矣。毗欲弘广主意，当举若张辽之畴，安有於一将之死而可以祖宗为譬哉？非所宜言，莫过於兹，进违其类，退似谄佞，佐治刚正之体，不宜有此。魏略既已难信，习氏又从而载之，窃谓斯人受诬不少。</p><p>青龙二年，诸葛亮率众出渭南。先是，大将军司马宣王数请与亮战，明帝终不听。是岁恐不能禁，乃以毗为大将军军师，使持节；六军皆肃，准毗节度，莫敢犯违。㈠亮卒，复还为卫尉。薨，谥曰肃侯。子敞嗣，咸熙中为河内太守。㈡</p><p>㈠魏略曰：宣王数数欲进攻，毗禁不听。宣王虽能行意，而每屈於毗。</p><p>㈡世语曰：敞字泰雍，官至卫尉。毗女宪英，m太常泰山羊耽，外孙夏侯湛为其传曰：&ldquo;宪英聪明有才鉴。初文帝与陈思王争为太子，既而文帝得立，抱毗颈而喜曰：&lsquo;辛君知我喜不？&rsquo;毗以告宪英，宪英叹曰：&lsquo;太子代君主宗庙社稷者也。代君不可以不戚，主国不可以不惧，宜戚而喜，何以能久？魏其不昌乎！&rsquo;弟敞为大将军曹爽参军。司马宣王将诛爽，因爽出，闭城门。大将军司马鲁芝将爽府兵，犯门斩关，出城门赴爽，来呼敞俱去。敞惧，问宪英曰：&lsquo;天子在外，太傅闭城门，人云将不利国家，於事可得尔乎？&rsquo;宪英曰：&lsquo;天下有不可知，然以吾度之，太傅殆不得不尔！明皇帝临崩，把太傅臂，以后事付之，此言犹在朝士之耳。且曹爽与太傅俱受寄之任，而独专权势，行以骄奢，於王室不忠，於人道不直，此举不过以诛曹爽耳。&rsquo;敞曰：&lsquo;然则事就乎？&rsquo;宪英曰：&lsquo;得无殆就！爽之才非太傅之偶也。&rsquo;敞曰：&lsquo;然则敞可以无出乎？&rsquo;宪英曰：&lsquo;安可以不出。职守，人之大义也。凡人在难，犹或恤之；为人执鞭而弃其事，不祥，不可也。且为人死，为人任，亲昵之职也，从众而已。&rsquo;敞遂出。宣王果诛爽。事定之后，敞叹曰：&lsquo;吾不谋於姊，几不获於义。&rsquo;逮锺会为镇西将军，宪英谓从子羊祜曰：&lsquo;锺士季何故西出？&rsquo;祜曰：&lsquo;将为灭蜀也。&rsquo;宪英曰：&lsquo;会在事纵恣，非特久处下之道，吾畏其有他志也。&rsquo;祜曰：&lsquo;季母勿多言。&rsquo;其后会请子L为参军，宪英忧曰：&lsquo;他日见锺会之出，吾为国忧之矣。今日难至吾家，此国之大事，必不得止也。&rsquo;L固请司马文王，文王不听。宪英语L曰：&lsquo;行矣，戒之！古之君子，入则致孝於亲，出则致节於国，在职思其所司，在义思其所立，不遗父母忧患而已。军旅之间，可以济者，其惟仁恕乎！汝其慎之！&rsquo;L竟以全身。宪英年至七十有九，泰始五年卒。&rdquo;</p><p>杨阜字义山，天水冀人也。㈠以州从事为牧韦端使诣许，拜安定长史。阜还，关右诸将问袁、曹胜败孰在，阜曰：&ldquo;袁公宽而不断，好谋而少决；不断则无威，少决则失后事，今虽强，终不能成大业。曹公有雄才远略，决机无疑，法一而兵精，能用度外之人，所任各尽其力，必能济大事者也。&rdquo;长史非其好，遂去官。而端徵为太仆，其子康代为刺史，辟阜为别驾。察孝廉，辟丞相府，州表留参军事。</p><p>㈠魏略曰：阜少与同郡尹奉次曾、赵昂伟章俱发名，伟章、次曾与阜俱为凉州从事。</p><p>马超之战败渭南也，走保诸戎。太祖追至安定，而苏伯反河间，将引军东还。阜时奉使，言於太祖曰：&ldquo;超有信、布之勇，甚得羌、胡心，西州畏之。若大军还，不严为之备，陇上诸郡非国家之有也。&rdquo;太祖善之，而军还仓卒，为备不周。超率诸戎渠帅以击陇上郡县，陇上郡县皆应之，惟冀城奉州郡以固守。超尽兼陇右之众，而张鲁又遣大将杨昂以助之，凡万余人，攻城。阜率国士大夫及宗族子弟胜兵者千余人，使从弟岳於城上作偃月营，与超接战，自正月至八月拒守而救兵不至。州遣别驾阎温循水潜出求救，为超所杀，於是刺史、太守失色，始有降超之计。阜流涕谏曰：&ldquo;阜等率父兄子弟以义相励，有死无二；田单之守，不固於此也。弃垂成之功，陷不义之名，阜以死守之。&rdquo;遂号哭。刺史、太守卒遣人请和，开城门迎超。超入，拘岳於冀，使杨昂杀刺史、太守。</p><p>阜内有报超之志，而未得其便。顷之，阜以丧妻求葬假。阜外兄姜叙屯历城。阜少长叙家，见叙母及叙，说前在冀中时事，[欷悲甚。叙曰：&ldquo;何为乃尔？&rdquo;阜曰：&ldquo;守城不能完，君亡不能死，亦何面目以视息於天下！马超背父叛君，虐杀州将，岂独阜之忧责，一州士大夫皆蒙其耻。君拥兵专制而无讨贼心，此赵盾所以书弑君也。超强而无义，多衅易图耳。&rdquo;叙母慨然，敕叙从阜计。计定，外与乡人姜隐、赵昂、尹奉、姚琼、孔信、武都人李俊、王灵结谋，定讨超约，使从弟谟至冀语岳，并结安定梁宽、南安赵衢、庞恭等。约誓既明，十七年九月，与叙起兵於卤城。超闻阜等兵起，自将出。而衢、宽等解岳，闭冀城门，讨超妻子。超袭历城，得叙母。叙母骂之曰：&ldquo;汝背父之逆子，杀君之桀贼，天地岂久容汝，而不早死，敢以面目视人乎！&rdquo;超怒，杀之。阜与超战，身被五创，宗族昆弟死者七人。超遂南奔张鲁。</p><p>陇右平定，太祖封讨超之功，侯者十一人，赐阜爵关内侯。阜让曰：&ldquo;阜君存无I难之功，君亡无死节之效，於义当绌，於法当诛；超又不死，无宜苟荷爵禄。&rdquo;太祖报曰：&ldquo;君与群贤共建大功，西土之人以为美谈。子贡辞赏，仲尼谓之止善。君其剖心以顺国命。姜叙之母，劝叙早发，明智乃尔，虽杨敞之妻盖不过此。贤哉，贤哉！良史记录，必不坠於地矣。&rdquo;㈠</p><p>㈠皇甫谧列女传曰：姜叙母者，天水姜伯奕之母也。建安中，马超攻冀，害凉州刺史韦康，州人凄然，莫不感愤。叙为抚夷将军，拥兵屯历。叙姑子杨阜，故为康从事，同等十余人，皆略属超，阴相结为康报仇，未有间。会阜妻死，辞超宁归西，因过至历，候叙母，说康被害及冀中之难，相对泣良久。姜叙举室感悲，叙母曰：&ldquo;咄！伯奕，韦使君遇难，岂一州之耻，亦汝之负，岂独义山哉？汝无顾我，事淹变生。人谁不死？死国，忠义之大者。但当速发，我自为汝当之，不以余年累汝也。&rdquo;因敕叙与阜参议，许诺，分人使语乡里尹奉、赵昂及安定梁宽等，令叙先举兵叛超，超怒，必自来击叙，宽等因从后闭门。约誓以定，叙遂进兵入卤，昂、奉守祁山。超闻，果自出击叙，宽等从后闭冀门，超失据。过卤，叙守卤。超因进至历，历中见超往，以为叙军还。又传闻超以走奔汉中，故历无备。及超入历，执叙母，母怒骂超。超被骂大怒，即杀叙母及其子，烧城而去。阜等以状闻，太祖甚嘉之，手令褒扬，语如本传。</p><p>臣松之案：谧称阜为叙姑子，而本传云叙为阜外兄，与今名内外为不同。谧又载赵昂妻曰：赵昂妻异者，故益州刺史天水赵伟璋妻，王氏女也。昂为羌道令，留异在西。会同郡梁双反，攻破西城，害异两男。异女英，年六岁，独与异在城中。异见两男已死，又恐为双所侵，引刀欲自刎，顾英而叹曰：&ldquo;身死尔弃，当谁恃哉！吾闻西施蒙不e之服，则人掩鼻，况我貌非西施乎？&rdquo;乃以溷粪涅麻而被之，鲜食瘠形，自春至冬。双与州郡和，异竟以是免难。昂遣吏迎之，未至三十里，止谓英曰：&ldquo;妇人无符信保傅，则不出房闱。昭姜沈流，伯姬待烧，每读其传，心壮其节。今吾遭乱不能死，将何以复见诸姑？所以偷生不死，惟怜汝耳。今官舍已近，吾去汝死矣。&rdquo;遂饮毒药而绝。时m有解毒药良汤，撅口灌之，良久乃苏。建安中，昂转参军事，徙居冀。会马超攻冀，异躬著布x，佐昂守备，又悉脱所佩环、黼黻以赏战士。及超攻急，城中饥困，刺史韦康素仁，愍吏民伤残，欲与超和。昂谏不听，归以语异，异曰：&ldquo;君有争臣，大夫有专利之义；专不为非也。焉知救兵不到关陇哉？当共勉卒高勋，全节致死，不可从也。&rdquo;比昂还，康与超和。超遂背约害康，又劫昂，质其嫡子月於南郑。欲要昂以为己用，然心未甚信。超妻杨闻异节行，请与宴终日。异欲信昂於超以济其谋，谓杨曰：&ldquo;昔管仲入齐，立九合之功；由余m秦，穆公成霸。方今社稷初定，治乱在於得人，凉州士马，乃可与中夏争锋，不可不详也。&rdquo;杨深感之，以为忠於己，遂与异重相接结。昂所以得信於超，全功免祸者，异之力也。及昂与杨阜等结谋讨超，告异曰：&ldquo;吾谋如是，事必万全，当奈月何？&rdquo;异厉声应曰：&ldquo;忠义立於身，雪君父之大耻，丧元不足为重，况一子哉？夫项、颜渊，岂复百年，贵义存耳。&rdquo;昂曰：&ldquo;善。&rdquo;遂共闭门逐超，超奔汉中，从张鲁得兵还。异复与昂保祁山，为超所围，三十日救兵到，乃解。超卒杀异子月。凡自冀城之难，至于祁山，昂出九奇，异辄参焉。</p><p>太祖征汉中，以阜为益州刺史。还，拜金城太守，未发，转武都太守。郡滨蜀汉，阜请依龚遂故事，安之而已。会刘备遣张飞、马超等从沮道趣下辩，而氐雷定等七部万余落反应之。太祖遣都护曹洪御超等，超等退还。洪置酒大会，令女倡著罗e之衣，蹋鼓，一坐皆笑。阜厉声责洪曰：&ldquo;男女之别，国之大节，何有於广坐之中裸女人形体！虽桀、纣之乱，不甚於此。&rdquo;遂奋衣辞出。洪立罢女乐，请阜还坐，肃然惮焉。</p><p>及刘备取汉中以逼下辩，太祖以武都孤远，欲移之，恐吏民恋土。阜威信素著，前后徙民、氐，使居京兆、扶风、天水界者万余户，徙郡小槐里，百姓襁负而随之。为政举大纲而已，下不忍欺也。文帝问侍中刘晔等：&ldquo;武都太守何如人也？&rdquo;皆称阜有公辅之节。未及用，会帝崩。在郡十余年，徵拜城门校尉。</p><p>阜常见明帝著绣□，被缥绫半，阜问帝曰：&ldquo;此於礼何法服也？&rdquo;帝默然不答，自是不法服不以见阜。</p><p>迁将作大匠。时初治宫室，发美女以充后庭，数出入弋猎。秋，大雨震电，多杀鸟雀。阜上疏曰：&ldquo;臣闻明主在上，群下尽辞。尧、舜圣德，求非索谏；大禹勤功，务卑宫室；成汤遭旱，归咎责己；周文刑於寡妻，以御家邦；汉文躬行节俭，身衣弋：此皆能昭令问，贻厥孙谋者也。伏惟陛下奉武皇帝开拓之大业，守文皇帝克终之元绪，诚宜思齐往古圣贤之善治，总观季世放荡之恶政。所谓善治者，务俭约、重民力也；所谓恶政者，从心恣欲，触情而发也。惟陛下稽古世代之初所以明赫，及季世所以衰弱至于泯灭，近览汉末之变，足以动心诫惧矣。曩使桓、灵不废高祖之法，文、景之恭俭，太祖虽有神武，於何所施其能邪？而陛下何由处斯尊哉？今吴、蜀未定，军旅在外，原陛下动则三思，虑而后行，重慎出入，以往鉴来，言之若轻，成败甚重。顷者天雨，又多卒暴雷电非常，至杀鸟雀。天地神明，以王者为子也，政有不当，则见灾谴。克己内讼，圣人所记。惟陛下虑患无形之外，慎萌纤微之初，法汉孝文出惠帝美人，令得自嫁；顷所调送小女，远闻不令，宜为后图。诸所缮治，务从约节。书曰：&lsquo;九族既睦，协和万国。&rsquo;事思厥宜，以从中道，精心计谋，省息费用。吴、蜀以定，尔乃上安下乐，九亲熙熙。如此以往，祖考心欢，尧舜其犹病诸。今宜开大信於天下，以安众庶，以示远人。&rdquo;时雍丘王植怨於不齿，O国至亲，法禁峻密，故阜又陈九族之义焉。诏报曰：&ldquo;间得密表，先陈往古明王圣主，以讽政，切至之辞，款诚笃实。退思补过，将顺匡救，备至悉矣。览思苦言，吾甚嘉之。&rdquo;</p><p>后迁少府。是时大司马曹真伐蜀，遇雨不进。阜上疏曰：&ldquo;昔文王有赤乌之符，而犹日昃不暇食；武王白鱼入舟，君臣变色。而动得吉瑞，犹尚忧惧，况有灾异而不战竦者哉？今吴、蜀未平，而天屡降变，陛下宜深有以专精应答，侧席而坐，思示远以德，绥迩以俭。间者诸军始进，便有天雨之患，稽阂山险，以积日矣。转运之劳，担负之苦，所费以多，若有不继，必违本图。传曰：&lsquo;见可而进，知难而退，军之善政也。&rsquo;徒使六军困於山谷之间，进无所略，退又不得，非主兵之道也。武王还师，殷卒以亡，知天期也。今年凶民饥，宜发明诏损膳减服，技巧珍玩之物，皆可罢之。昔邵信臣为少府於无事之世，而奏罢浮食；今者军用不足，益宜节度。&rdquo;帝即召诸军还。</p><p>后诏大议政治之不便於民者，阜议以为：&ldquo;致治在於任贤，兴国在於务农。若舍贤而任所私，此忘治之甚者也。广开宫馆，高为台榭，以妨民务，此害农之甚者也。百工不敦其器，而竞作奇巧，以合上欲，此伤本之甚者也。孔子曰：&lsquo;苛政甚於猛虎。&rsquo;今守功文俗之吏，为政不通治体，苟好烦苛，此乱民之甚者也。当今之急，宜去四甚，并诏公卿郡国，举贤良方正敦朴之士而选用之，此亦求贤之一端也。&rdquo;</p><p>阜又上疏欲省宫人诸不见幸者，乃召御府吏问后宫人数。吏守旧令，对曰：&ldquo;禁密，不得宣露。&rdquo;阜怒，杖吏一百，数之曰：&ldquo;国家不与九卿为密，反与小吏为密乎？&rdquo;帝闻而愈敬惮阜。</p><p>帝爱女淑，未期而夭，帝痛之甚，追封平原公主，立庙洛阳，葬於南陵。将自临送，阜上疏曰：&ldquo;文皇帝、武宣皇后崩，陛下皆不送葬，所以重社稷、备不虞也。何至孩抱之赤子而可送葬也哉？&rdquo;帝不从。</p><p></p> 