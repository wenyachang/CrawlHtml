 <p>诸葛恪字元逊，瑾长子也。少知名。㈠弱冠拜骑都尉，与顾谭、张休等侍太子登讲论道艺，并为宾友。从中庶子转为左辅都尉。</p><p>㈠江表传曰：恪少有才名，发藻岐嶷，辩论应机，莫与为对。权见而奇之，谓瑾曰：&ldquo;蓝田生玉，真不虚也。&rdquo;吴录曰：恪长七尺六寸，少须眉，折O广额，大口高声。</p><p>恪父瑾面长似驴，孙权大会群臣，使人牵一驴入，长检其面，题曰诸葛子瑜。恪跪曰：&ldquo;乞请笔益两字。&rdquo;因听与笔。恪续其下曰&ldquo;之驴。&rdquo;举坐欢笑，乃以驴赐恪。他日复见，权问恪曰：&ldquo;卿父与叔父孰贤？&rdquo;对曰：&ldquo;臣父为优。&rdquo;权问其故，对曰：&ldquo;臣父知所事，叔父不知，以是为优。&rdquo;权又大噱。命恪行酒，至张昭前，昭先有酒色，不肯饮，曰：&ldquo;此非养老之礼也。&rdquo;权曰：&ldquo;卿其能令张公辞屈，乃当饮之耳。&rdquo;恪难昭曰：&ldquo;昔师尚父九十，秉旄仗钺，犹未告老也。今军旅之事，将军在后，酒食之事，将军在先，何谓不养老也？&rdquo;昭卒无辞，遂为尽爵。后蜀使至，群臣并会，权谓使曰：&ldquo;此诸葛恪雅好骑乘，还告丞相，为致好马。&rdquo;恪因下谢，权曰：&ldquo;马未至而谢何也？&rdquo;恪对曰：&ldquo;夫蜀者陛下之外厩，今有恩诏，马必至也，安敢不谢？&rdquo;恪之才捷，皆此类也。㈠权甚异之，欲试以事，令守节度。节度掌军粮谷，文书繁猥，非其好也。㈡</p><p>㈠恪别传曰：权尝飨蜀使费t，先逆敕群臣：&ldquo;使至，伏食勿起。&rdquo;t至，权为辍食，而群下不起。t啁之曰：&ldquo;凤皇来翔，骐吐哺，驴骡无知，伏食如故。&rdquo;恪答曰：&ldquo;爰植梧桐，以待凤皇，有何燕雀，自称来翔？何不弹射，使还故乡！&rdquo;t停食饼，索笔作麦赋，恪亦请笔作磨赋，咸称善焉。权尝问恪：&ldquo;顷何以自娱，而更肥泽？&rdquo;恪对曰：&ldquo;臣闻富润屋，德润身，臣非敢自娱，修己而已。&rdquo;又问：&ldquo;卿何如滕胤？&rdquo;恪答曰：&ldquo;登阶蹑履，臣不如胤；回筹转策，胤不如臣。&rdquo;恪尝献权马，先□其耳。范慎时在坐，嘲恪曰：&ldquo;马虽大畜，禀气于天，今残其耳，岂不伤仁？&rdquo;恪答曰：&ldquo;母之于女，恩爱至矣，穿耳附珠，何伤于仁？&rdquo;太子尝嘲恪：&ldquo;诸葛元逊可食马矢。&rdquo;恪曰：&ldquo;愿太子食鸡卵。&rdquo;权曰：&ldquo;人令卿食马矢，卿使人食鸡卵何也？&rdquo;恪曰：&ldquo;所出同耳。&rdquo;权大笑。</p><p>江表传曰：曾有白头鸟集殿前，权曰：&ldquo;此何鸟也？&rdquo;恪曰：&ldquo;白头翁也。&rdquo;张昭自以坐中最老，疑恪以鸟戏之，因曰：&ldquo;恪欺陛下，未尝闻鸟名白头翁者，试使恪复求白头母。&rdquo;恪曰：&ldquo;鸟名鹦母，未必有对，试使辅吴复求鹦父。&rdquo;昭不能答，坐中皆欢笑。</p><p>㈡江表传曰：权为吴王，初置节度官，使典掌军粮，非汉制也。初用侍中偏将军徐详，详死，将用恪。诸葛亮闻恪代详，书与陆逊曰：&ldquo;家兄年老，而恪性疏，今使典主粮谷，粮谷军之要最，仆虽在远，窃用不安。足下特为启至尊转之。&rdquo;逊以白权，即转恪领兵。</p><p>恪以丹杨山险，民多果劲，虽前发兵，徒得外县平民而已，其余深远，莫能禽尽，屡自求乞为官出之，三年可得甲士四万。众议咸以丹杨地势险阻，与吴郡、会稽、新都、鄱阳四郡邻接，周旋数千里，山谷万重，其幽邃民人，未尝入城邑，对长吏，皆仗兵野逸，白首于林莽。逋亡宿恶，咸共逃窜。山出铜铁，自铸甲兵。俗好武习战，高尚气力，其升山赴险，抵突丛棘，若鱼之走渊，猿之腾木也。时观闲隙，出为寇盗，每致兵征伐，寻其窟藏。其战则蜂至，败则鸟窜，自前世以来，不能羁也。皆以为难。恪父瑾闻之，亦以事终不逮，叹曰；&ldquo;恪不大兴吾家，将大赤吾族也。&rdquo;恪盛陈其必捷。权拜恪抚越将军，领丹杨太守，授り武骑三百。拜毕，命恪备威仪，作鼓吹，导引归家，时年三十二。</p><p>恪到府，乃移书四郡属城长吏，令各保其疆界，明立部伍，其从化平民，悉令屯居。乃分内诸将，罗兵幽阻，但缮藩篱，不与交锋，候其谷稼将熟，辄纵兵芟刈，使无遗种。旧谷既尽，新田不收，平民屯居，略无所入，于是山民饥穷，渐出降首。恪乃复敕下曰：&ldquo;山民去恶从化，皆当抚慰，徙出外县，不得嫌疑，有所执拘。&rdquo;臼阳长胡伉得降民周遗，遗旧恶民，困迫暂出，内图叛逆，伉缚送(言)〔诸〕府。恪以伉违教，遂斩以徇，以状表上。民闻伉坐执人被戮，知官惟欲出之而已，于是老幼相携而出，岁期，人数皆如本规。恪自领万人，余分给诸将。</p><p>权嘉其功，遣尚书仆射薛综劳军。综先移恪等曰：&ldquo;山越恃阻，不宾历世，缓则首鼠，急则狼顾。皇帝赫然，命将西征，神策内授，武师外震。兵不染锷，甲不沾汗。元恶既枭，种党归义，荡涤山薮，献戎十万。野无遗寇，邑罔残奸。既埽凶慝，又充军用。藜稂莠，化为善草。魑魅魍魉，更成虎士。虽实国家威灵之所加，亦信元帅临履之所致也。虽诗美执讯，易嘉折首，周之方、召，汉之卫、霍，岂足以谈？功轶古人，勋超前世。主上欢然，遥用叹息。感四牡之遗典，思饮至之旧章。故遣中台近官，迎致犒赐，以旌茂功，以慰劬劳。&rdquo;拜恪威北将军，封都乡侯。恪乞率众佃庐江、皖口，因轻兵袭舒，掩得其民而还。复远遣斥候，观相径要，欲图寿春，权以为不可。</p><p>赤乌中，魏司马宣王谋欲攻恪，权方发兵应之，望气者以为不利，于是徙恪屯于柴桑。与丞相陆逊书曰：&ldquo;杨敬叔传述清论，以为方今人物雕尽，守德业者不能复几，宜相左右，更为辅车，上熙国事，下相珍惜。又疾世俗好相谤毁，使已成之器，中有损累；将进之徒，意不欢笑。闻此喟然，诚独击节。愚以为君子不求备于一人，自孔氏门徒大数三千，其见异者七十二人，至于子张、子路、子贡等七十之徒，亚圣之德，然犹各有所短，师辟由停赐不受命，岂况下此而无所阙？且仲尼不以数子之不备而引以为友，不以人所短弃其所长也。加以当今取士，宜宽于往古，何者？时务从横，而善人单少，国家职司，常苦不充。苟令性不邪恶，志在陈力，便可奖就，骋其所任。若于小小宜适，私行不足，皆宜阔略，不足缕责。且士诚不可纤论苛克，苛克则彼贤圣犹将不全，况其出入者邪？故曰以道望人则难，以人望人则易，贤愚可知。自汉末以来，中国士大夫如许子将辈，所以更相谤讪，或至于祸，原其本起，非为大仇，惟坐克己不能尽如礼，而责人专以正义。夫己不如礼，则人不服。责人以正义，则人不堪。内不服其行，外不堪其责，则不得不相怨。相怨一生，则小人得容其闲。得容其闲，则三至之言，浸润之谮，纷错交至，虽使至明至亲者处之，犹难以自定，况己为隙，且未能明者乎？是故张、陈至于血刃，萧、朱不终其好，本由于此而已。夫不舍小过，纤微相责，久乃至于家户为怨，一国无复全行之士也。&rdquo;恪知逊以此嫌己，故遂广其理而赞其旨也。会逊卒，恪迁大将军，假节，驻武昌，代逊领荆州事。</p><p>久之，权不豫，而太子少，乃征恪以大将军领太子太傅，中书令孙弘领少傅。权疾困，召恪、弘及太常滕胤、将军吕据、侍中孙峻，属以后事。㈠</p><p>㈠吴书曰：权寝疾，议所付托。时朝臣咸皆注意于恪，而孙峻表恪器任辅政，可付大事。权嫌恪刚很自用，峻以当今朝臣皆莫及，遂固保之，乃征恪。后引恪等见卧内，受诏床下，权诏曰：&ldquo;吾疾困矣，恐不复相见，诸事一以相委。&rdquo;恪[欷流涕曰：&ldquo;臣等皆受厚恩，当以死奉诏，愿陛下安精神，损思虑，无以外事为念。&rdquo;权诏有司诸事一统于恪，惟杀生大事然后以闻。为治第馆，设陪卫。群官百司拜揖之仪，各有品叙。诸法令有不便者，条列以闻，权辄听之。中外翕然，人怀欢欣。</p><p>翌日，权薨。弘素与恪不平，惧为恪所治，秘权死问，欲矫诏除恪。峻以告恪，恪请弘咨事，于坐中诛之，乃发丧制服。与弟公安督融书曰：&ldquo;今月十六日乙未，大行皇帝委弃万国，群下大小，莫不伤悼。至吾父子兄弟，并受殊恩，非徒凡庸之隶，是以悲恸，肝心圮裂。皇太子以丁酉践尊号，哀喜交并，不知所措。吾身受顾命，辅相幼主，窃自揆度，才非博陆而受姬公负图之托，惧忝丞相辅汉之效，恐损先帝委付之明，是以忧惭惶惶，所虑万端。且民恶其上，动见瞻观，何时易哉？今以顽钝之姿，处保傅之位，艰多智寡，任重谋浅，谁为唇齿？近汉之世，燕、盖交遘，有上官之变，以身值此，何敢怡豫邪？又弟所在，与贼犬牙相错，当于今时整顿军具，率厉将士，警备过常，念出万死，无顾一生，以报朝廷，无忝尔先。又诸将备守各有境界，犹恐贼虏闻讳，恣睢寇窃。边邑诸曹，已别下约敕，所部督将，不得妄委所戍，径来奔赴。虽怀怆怛不忍之心，公义夺私，伯禽服戎，若苟违戾，非徒小故。以亲正疏，古人明戒也。&rdquo;恪更拜太傅。于是罢视听，息校官，原逋责，除关税，事崇恩泽，众莫不悦。恪每出入，百姓延颈，思见其状。</p><p>初，权黄龙元年迁都建业，二年筑东兴堤遏湖水。后征淮南，败以内船，由是废不复修。恪以建兴元年十月会众于东兴，更作大堤，左右结山侠筑两城，各留千人，使全端、留略守之，引军而还。魏以吴军入其疆土，耻于受侮，命大将胡遵、诸葛诞等率众七万，欲攻围两坞，图坏堤遏。恪兴军四万，晨夜赴救。遵等敕其诸军作浮桥度，陈于堤上，分兵攻两城。城在高峻，不可卒拔。恪遣将军留赞、吕据、唐咨、丁奉为前部。时天寒雪，魏诸将会饮，见赞等兵少，而解置铠甲，不持矛戟。但兜鍪刀J，□身缘遏，大笑之，不即严兵。兵得上，便鼓噪乱斫。魏军惊扰散走，争渡浮桥，桥坏绝，自投于水，更相蹈藉。乐安太守桓嘉等同时并没，死者数万。故叛将韩综为魏前军督，亦斩之。获车乘牛马驴骡各数千，资器山积，振旅而归。进封恪阳都侯，加荆扬州牧，督中外诸军事，赐金一百斤，马二百匹，缯布各万匹。</p><p>恪遂有轻敌之心，以十二月战克，明年春，复欲出军。㈠诸大臣以为数出罢劳，同辞谏恪，恪不听。中散大夫蒋延或以固争，扶出。</p><p>㈠汉晋春秋曰：恪使司马李衡往蜀说姜维，令同举，曰：&ldquo;古人有言，圣人不能为时，时至亦不可失也。今敌政在私门，外内猜隔，兵挫于外，而民怨于内，自曹操以来，彼之亡形未有如今者也。若大举伐之，使吴攻其东，汉入其西，彼救西则东虚，重东则西轻，以练实之军，乘虚轻之敌，破之必矣。&rdquo;维从之。</p><p>恪乃着论谕众意曰：&ldquo;夫天无二日，土无二王，王者不务兼并天下而欲垂祚后世，古今未之有也。昔战国之时，诸侯自恃兵强地广，互有救援，谓此足以传世，人莫能危。恣情从怀，惮于劳苦，使秦渐得自大，遂以并之，此既然矣。近者刘景升在荆州，有众十万，财谷如山，不及曹操尚微，与之力竞，坐观其强大，吞灭诸袁。北方都定之后，操率三十万众来向荆州，当时虽有智者，不能复为画计，于是景升儿子，交臂请降，遂为囚虏。凡敌国欲相吞，即仇仇欲相除也。有仇而长之，祸不在己，则在后人，不可不为远虑也。昔伍子胥曰：&ldquo;越十年生聚，十年教训，二十年之外，吴其为沼乎！&rdquo;夫差自恃强大，闻此邈然，是以诛子胥而无备越之心，至于临败悔之，岂有及乎？越小于吴，尚为吴祸，况其强大者邪？昔秦但得关西耳，尚以并吞六国，今贼皆得秦、赵、韩、魏、燕、齐九州之地，地悉戎马之乡，士林之薮。今以魏比古之秦，土地数倍；以吴与蜀比古六国，不能半之。然今所以能敌之，但以操时兵众，于今适尽，而后生者未悉长大，正是贼衰少未盛之时。加司马懿先诛王R，续自陨毙，其子幼弱，而专彼大任，虽有智计之士，未得施用。当今伐之，是其厄会。圣人急于趋时，诚谓今日。若顺众人之情，怀偷安之计，以为长江之险可以传世，不论魏之终始，而以今日遂轻其后，此吾所以长叹息者也。自(本)〔古〕以来，务在产育，今者贼民岁月繁滋，但以尚小，未可得用耳。若复十数年后，其众必倍于今，而国家劲兵之地，皆已空尽，唯有此见众可以定事。若不早用之，端坐使老，复十数年，略当损半，而见子弟数不足言。若贼众一倍，而我兵损半，虽复使伊、管图之，未可如何。今不达远虑者，必以此言为迂。夫祸难未至而豫忧虑，此固众人之所迂也。及于难至，然后顿颡，虽有智者，又不能图。此乃古今所病，非独一时。昔吴始以伍员为迂，故难至而不可救。刘景升不能虑十年之后，故无以诒其子孙。今恪无具臣之才，而受大吴萧、霍之任，智与众同，思不经远，若不及今日为国斥境，俯仰年老，而仇敌更强，欲刎颈谢责，宁有补邪？今闻众人或以百姓尚贫，欲务闲息，此不知虑其大危，而爱其小勤者也。昔汉祖幸已自有三秦之地，何不闭关守险，以自娱乐，空出攻楚，身被创痍，介胄生虮虱，将士厌困苦，岂甘锋刃而忘安宁哉？虑于长久不得两存者耳！每览荆邯说公孙述以进取之图，近见家叔父表陈与贼争竞之计，未尝不喟然叹息也。夙夜反侧，所虑如此，故聊疏愚言，以达二三君子之末。若一朝陨殁，志画不立，贵令来世知我所忧，可思于后。&rdquo;众皆以恪此论欲必为之辞，然莫敢复难。</p><p>丹杨太守聂友素与恪善，书谏恪曰：&ldquo;大行皇帝本有遏东关之计，计未施行。今公辅赞大业，成先帝之志，寇远自送，将士凭赖威德，出身用命，一旦有非常之功，岂非宗庙神灵社稷之福邪！宜且案兵养锐，观衅而动。今乘此势，欲复大出，天时未可。而苟任盛意，私心以为不安。&rdquo;恪题论后，为书答友曰：&ldquo;足下虽有自然之理，然未见大数。熟省此论，可以开悟矣。&rdquo;于是违众出军，大发州郡二十万众，百姓骚动，始失人心。</p><p>恪意欲曜威淮南，驱略民人，而诸将或难之曰：&ldquo;今引军深入，疆埸之民，必相率远遁，恐兵劳而功少，不如止围新城。新城困，救必至，至而图之，乃可大获。&rdquo;恪从其计，回军还围新城。攻守连月，城不拔。士卒疲劳，因暑饮水，泄下流肿，病者大半，死伤涂地。诸营吏日白病者多，恪以为诈，欲斩之，自是莫敢言。恪内惟失计，而耻城不下，忿形于色。将军朱异有所是非，恪怒，立夺其兵。都尉蔡林数陈军计，恪不能用，策马奔魏。魏知战士罢病，乃进救兵。恪引军而去。士卒伤病，流曳道路，或顿仆坑壑，或见略获，存亡忿痛，大小呼嗟。而恪晏然自若。出住江渚一月，图起田于浔阳，诏召相衔，徐乃旋师。由此众庶失望，而怨黩兴矣。</p><p>秋八月军还，陈兵导从，归入府馆。即召中书令孙嘿，厉声谓曰：&ldquo;卿等何敢妄数作诏？&rdquo;嘿惶惧辞出，因病还家。恪征行之后，曹所奏署令长职司，一罢更选，愈治威严，多所罪责，当进见者，无不竦息。又改易宿卫，用其亲近，复敕兵严，欲向青、徐。</p><p>孙峻因民之多怨，众之所嫌，构恪欲为变，与亮谋，置酒请恪。恪将见之夜，精爽扰动，通夕不寐。明将盥漱，闻水腥臭，侍者授衣，衣服亦臭。恪怪其故，易衣易水，其臭如初，意惆怅不悦。严毕趋出，犬衔引其衣，恪曰：&ldquo;犬不欲我行乎？&rdquo;还坐，顷刻乃复起，犬又衔其衣，恪令从者逐犬，遂升车。</p><p>初，恪将征淮南，有孝子着衣入其合中，从者白之，令外诘问，孝子曰：&ldquo;不自觉入。&rdquo;时中外守备，亦悉不见，众皆异之。出行之后，所坐厅事屋栋中折。自新城出住东兴，有白虹见其船，还拜蒋陵，白虹复绕其车。</p><p>及将见，驻车宫门，峻已伏兵于帷中，恐恪不时入，事泄，自出见恪曰：&ldquo;使君若尊体不安，自可须后，峻当具白主上。&rdquo;欲以尝知恪。恪答曰：&ldquo;当自力入。&rdquo;散骑常侍张约、朱恩等密书与恪曰：&ldquo;今日张设非常，疑有他故。&rdquo;恪省书而去。未出路门，逢太常滕胤，恪曰：&ldquo;卒腹痛，不任入。&rdquo;胤不知峻阴计，谓恪曰：&ldquo;君自行旋未见，今上置酒请君，君已至门，宜当力进。&rdquo;恪踌躇而还，剑履上殿，谢亮，还坐。设酒，恪疑未饮，峻因曰：&ldquo;使君病未善平，当有常服药酒，自可取之。&rdquo;恪意乃安，别饮所赍酒。㈠酒数行，亮还内。峻起如厕，解长衣，着短服，出曰：&ldquo;有诏收诸葛恪！&rdquo;㈡恪惊起，拔剑未得，而峻刀交下。张约从旁斫峻，裁伤左手，峻应手斫约，断右臂。武卫之士皆趋上殿，峻云：&ldquo;所取者恪也，今已死。&rdquo;悉令复刃，乃除地更饮。㈢</p><p>㈠吴历曰：张约、朱恩密疏告恪，恪以示滕胤，胤劝恪还，恪曰：&ldquo;峻小子何能为邪！但恐因酒食中人耳。&rdquo;乃以药酒入。</p><p>孙盛评曰：恪与胤亲厚，约等疏，非常大事，势应示胤，共谋安危。然恪性强梁，加素侮峻，自不信，故入，岂胤微劝，便为之冒祸乎？吴历为长。</p><p>㈡吴录曰：峻提刀称诏收恪，亮起立曰：&ldquo;非我所为！非我所为！&rdquo;乳母引亮还内。</p><p>吴历云：峻先引亮入，然后出称诏。与本传同。</p><p>臣松之以为峻欲称诏，宜如本传及吴历，不得如吴录所言。</p><p>㈢搜神记曰：恪入，已被杀，其妻在室，〔语〕使婢(语)曰：&ldquo;汝何故血臭？&rdquo;婢曰：&ldquo;不也。&rdquo;有顷愈剧，又问婢曰：&ldquo;汝眼目视瞻，何以不常？&rdquo;婢然起跃，头至于栋，攘臂切齿而言曰：&ldquo;诸葛公乃为孙峻所杀！&rdquo;于是大小知恪死矣，而吏兵寻至。</p><p>志林曰：初权病笃，召恪辅政。临去，大司马吕岱戒之曰：&ldquo;世方多难，子每事必十思。&rdquo;恪答曰：&ldquo;昔季文子三思而后行，夫子曰&ldquo;再思可矣&rdquo;，今君令恪十思，明恪之劣也。&rdquo;岱无以答，当时咸谓之失言。虞喜曰：夫托以天下至重也，以人臣行主威至难也，兼二至而管万机，能胜之者鲜矣。自非采纳群谋，询于刍荛，虚己受人，恒若不足，则功名不成，勋绩莫着。况吕侯国之先耆，智度经远，而甫以十思戒之，而便以示劣见拒，此元逊之疏，乃机神不俱者也。若因十思之义，广咨当世之务，闻善速于雷动，从谏急于风移，岂得陨首殿堂，死凶竖之刃？世人奇其英辩，造次可观，而哂吕侯无对为陋，不思安危终始之虑，是乐春藻之繁华，而忘秋实之甘口也。昔魏人伐蜀，蜀人御之，精严垂发，六军云扰，士马擐甲，羽檄交驰，费t时为元帅，荷国任重，而与来敏围棋，意无厌倦。敏临别谓t：&ldquo;君必能办贼者也。&rdquo;言其明略内定，貌无忧色，况长宁以为君子临事而惧，好谋而成者。且蜀为蕞尔之国，而方向大敌，所规所图，唯守与战，何可矜己有余，晏然无戚？斯乃性之宽简，不防细微，卒为降人郭修所害，岂非兆见于彼而祸成于此哉？往闻长宁之甄文伟，今睹元逊之逆吕侯，二事体同，故并而载之，可以镜诫于后，永为世鉴。</p><p>先是，童谣曰：&ldquo;诸葛恪，芦苇单衣篾钩落，于何相求成子合。&rdquo;成子合者，反语石子冈也。建业南有长陵，名曰石子冈，葬者依焉。钩落者，校饰革带，世谓之钩络带。恪果以苇席裹其身而篾束其腰，投之于此冈。㈠</p><p>㈠吴录曰：恪时年五十一。</p><p></p> 