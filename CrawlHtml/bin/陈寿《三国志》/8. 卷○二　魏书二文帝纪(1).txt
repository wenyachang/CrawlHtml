 <p>文皇帝讳丕，字子桓，武帝太子也。中平四年冬，生于谯。㈠建安十六年，为五官中郎将、副丞相。二十二年，立为魏太子。㈡太祖崩，嗣位为丞相、魏王。㈢尊王后曰王太后。改建安二十五年为延康元年。</p><p>㈠魏书曰：帝生时，有云气青色而圜如车盖当其上，终日，望气者以为至贵之证，非人臣之气。年八岁，能属文。有逸才，遂博贯古今经传诸子百家之书。善骑射，好击剑。举茂才，不行。献帝起居注曰：建安十(五)[三]年，为司徒赵温所辟。太祖表&ldquo;温辟臣子弟，选举故不以实&rdquo;。使侍中守光禄勋郗虑持节奉策免温官。</p><p>㈡魏略曰：太祖不时立太子，太子自疑。是时有高元吕者，善相人，乃呼问之，对曰：&ldquo;其贵乃不可言。&rdquo;问：&ldquo;寿几何？&rdquo;元吕曰：&ldquo;其寿，至四十当有小苦，过是无忧也。&rdquo;后无几而立为王太子，至年四十而薨。</p><p>㈢袁宏汉纪载汉帝诏曰：&ldquo;魏太子丕：昔皇天授乃显考以翼我皇家，遂攘除群凶，拓定九州，弘功茂绩，光于宇宙，朕用垂拱负二十有余载。天不\遗一老，永保余一人，早世潜神，哀悼伤切。丕奕世宣明，宜秉文武，绍熙前绪。今使使持节御史大夫华歆奉策诏授丕丞相印绶、魏王玺绂，领冀州牧。方今外有遗虏，遐夷未宾，旗鼓犹在边境，干戈不得韬刃，斯乃播扬洪烈，立功垂名之秋也。岂得修谅之礼，究曾、闵之志哉？其敬服朕命，抑弭忧怀，旁祗厥绪，时亮庶功，以称朕意。于戏，可不勉与！&rdquo;</p><p>元年二月㈠王戌，以大中大夫贾诩为太尉，御史大夫华歆为相国，大理王朗为御史大夫。置散骑常侍、侍郎各四人，其宦人为官者不得过诸署令；为金策着令，藏之石室。</p><p>㈠魏书载庚戌令曰：&ldquo;关津所以通商旅，池苑所以御灾荒，设禁重税，非所以便民；其除池□之禁，轻关津之税，皆复什一。&rdquo;辛亥，赐诸侯王将相已下将粟万斛，帛千匹，金银各有差等。遣使者循行郡国，有违理掊克暴虐者，举其罪。</p><p>初，汉熹平五年，黄龙见谯，光禄大夫桥玄问太史令单扬：&ldquo;此何祥也？&rdquo;扬曰：&ldquo;其国后当有王者兴，不及五十年，亦当复见。天事恒象，此其应也。&rdquo;内黄殷登默而记之。至四十五年，登尚在。三月，黄龙见谯，登闻之曰：&ldquo;单扬之言，其验兹乎！&rdquo;㈠</p><p>㈠魏书曰：王召见登，谓之曰：&ldquo;昔成风闻楚丘之繇而敬事季友，邓晨信少公之言而自纳光武。登以笃老，服膺占术，记识天道，岂有是乎！&rdquo;赐登谷三百斛，遣归家。</p><p>已卯，以前将军夏侯为大将军。桴觥⒎鲇嗟ビ凇⒀申取⒂阢偻踅愿髑彩狗钕住＂</p><p>㈠魏书曰：丙戌，令史官奏修重、黎、羲、和之职，钦若昊天，历象日月星辰以奉天时。</p><p>臣松之案：魏书有是言而不闻其职也。丁亥令曰：&ldquo;故尚书仆射毛d、奉常王修、凉茂、郎中令袁涣、少府谢奂、万潜、中尉徐奕、国渊等，皆忠直在朝，履蹈仁义，并早即世，而子孙陵迟，恻然愍之，其皆拜子男为郎中。&rdquo;</p><p>夏四月丁巳，饶安县言白雉见。㈠庚午，大将军夏侯薨。㈡</p><p>㈠魏书曰：赐饶安田租，勃海郡百户牛酒，大T三日；太常以太牢祠宗庙。</p><p>㈡魏书曰：王素服幸邺东城门发哀。</p><p>孙盛曰：在礼，天子哭同姓于宗庙门之外。哭于城门，失其所也。</p><p>五月戊寅，天子命王追尊皇祖太尉曰太王，夫人丁氏曰太王后，封王子蔽武德侯。㈠是月，冯翊山贼郑甘、王照率众降，皆封列侯。㈡</p><p>㈠魏略曰：以侍中郑称为武德侯傅，令曰：&ldquo;龙渊、太阿出昆吾之金，和氏之璧由井里之田；砻之以砥砺，错之以他山，故能致连城之价，为命世之宝。学亦人之砥砺也。称笃学大儒，勉以经学辅侯，宜旦夕入侍，曜明其志。&rdquo;</p><p>㈡魏书曰：初，郑甘、王照及卢水胡率其属来降，王得降书以示朝曰：&ldquo;前欲有令吾讨鲜卑者，吾不从而降；又有欲使吾及今秋讨卢水胡者，吾不听，今又降。昔魏武侯一谋而当，有自得之色，见讥李悝。吾今说此，非自是也，徒以为坐而降之，其功大于动兵革也。&rdquo;</p><p>酒泉黄华、张掖张进等各执太守以叛。金城太守苏则讨进，斩之。华降。㈠</p><p>㈠华后为兖州刺史，见王凌传。</p><p>六月辛亥，治兵于东郊，㈠庚午，遂南征。㈡</p><p>㈠魏书曰：公卿相仪，王御华盖，视金鼓之节。</p><p>㈡魏略曰：王将出征，度支中郎将新平霍性上疏谏曰：&ldquo;臣闻文王与纣之事，是时天下括囊无咎，凡百君子，莫肯用讯。今大王体则乾坤，广开四聪，使贤愚各建所规。伏惟先王功无与比，而今能言之类，不称为德。故圣人曰&lsquo;得百姓之欢心&rsquo;。兵书曰&lsquo;战，危事也&rsquo;是以六国力战，强秦承弊，豳王不争，周道用兴。愚谓大王且当委重本朝而守其雌，抗威虎卧，功业可成。而今□基，便复起兵，兵者凶器，必有凶扰，扰则思乱，乱出不意。臣谓此危，危于累卵。昔夏启隐神三年，易有&lsquo;不远而复&rsquo;，论有&lsquo;不惮改&rsquo;。诚愿大王揆古察今，深谋远虑，与三事大夫算其长短。臣沐浴先王之遇，又初改政，复受重任，虽知言触龙鳞，阿谀近福，窃感所诵，危而不持。&rdquo;奏通，帝怒，遣刺奸就考，竟杀之。既而悔之，追原不及。</p><p>秋七月庚辰，令曰：&ldquo;轩辕有明台之议，放勋有衢室之问，皆所以广询于下也。㈠百官有司，其务以职尽规谏，将率陈军法，朝士明制度，牧守申政事，缙绅考六艺，吾将兼览焉。&rdquo;</p><p>㈠管子曰：黄帝立明台之议者，上观于兵也；尧有衢室之问者，下听于民也；舜有告善之旌，而主不蔽也；禹立建鼓于朝，而备诉讼也；汤有总街之廷，以观民非也；武王有灵台之囿，而贤者进也：此古圣帝明王所以有而勿失，得而勿忘也。</p><p>孙权遣使奉献。蜀将孟达率众降。武都氐王杨仆率种人内附，居汉阳郡。㈠</p><p>㈠魏略载王自手笔令曰：&ldquo;(吾)[日]前遣使宣国威灵，而达即来。吾惟春秋褒仪父，即封拜达，使还领新城太守。近复有扶老携幼首向王化者。吾闻夙沙之民自缚其君以归神农，豳国之众襁负其子而入丰、镐，斯岂驱略迫胁之所致哉？乃风化动其情而仁义感其衷，欢心内发使之然也。以此而推，西南将万里无外，权、备将与谁守死乎？&rdquo;</p><p>甲午，军次于谯，大飨六军及谯父老百姓于邑东。㈠八月，石邑县言凤皇集。</p><p>㈠魏书曰：设伎乐百戏，令曰：&ldquo;先王皆乐其所生，礼不忘其本。谯，霸王之邦，真人本出，其复谯租税二年。&rdquo;三老吏民上寿，日夕而罢。丙申，亲祠谯陵。</p><p>孙盛曰：昔者先王之以孝治天下也，内节天性，外施四海，存尽其敬，亡极其哀，思慕谅，寄政宰，故曰&ldquo;三年之丧，自天子达于庶人&rdquo;；夫然，故在三之义，臣子之恩笃，雍熙之化隆，经国之道固，圣人之所以通天地，厚人伦，显至教，敦风俗，斯万世不易之典，百王服膺之制也。是故丧礼素冠，郐人着庶见之讥，宰予降，仲尼发不仁之叹，子颓忘戚，君子以为乐祸，鲁侯易服，春秋知其不终，岂不以坠至痛之诚心，丧哀乐之大节者哉？故虽三季之末，七雄之弊，犹未有废斩于旬朔之间，释麻杖于反哭之日者也。逮于汉文，变易古制，人道之纪，一旦而废，素夺于至尊，四海散其遏密，义感阙于群后，大化坠于君亲；虽心存贬约，虑在经纶，至于树德垂声，崇化变俗，固以道薄于当年，风颓于百代矣。且武王载主而牧野不陈，晋襄墨而三帅为俘，应务济功，服其焉害？魏王既追汉制，替其大礼，处莫重之哀而设飨宴之乐，居贻厥之始而坠王化之基，及至受禅，显纳二女，忘其至恤以诬先圣之典，天心丧矣，将何以终！是以知王龄之不遐，卜世之期促也。</p><p>冬十(一)月癸卯，令曰：&ldquo;诸将征伐，士卒死亡者或未收敛，吾甚哀之；其告郡国给椟殡敛，音卫。送致其家，官为设祭。&rdquo;㈠丙午，行至曲蠡。</p><p>㈠汉书高祖八月令曰：&ldquo;士卒从军死，为。&rdquo;应劭曰：&ldquo;，小棺也，今谓之椟。&rdquo;应璩百一诗曰：&ldquo;车在道路，征夫不得休。&rdquo;陆机大墓赋曰：&ldquo;观细木而闷迟，洪椟而念。&rdquo;</p><p>汉帝以众望在魏，乃召群公卿士，㈠告祠高庙。使兼御史大夫张音持节奉玺绶禅位，册曰：&ldquo;咨尔魏王：昔者帝尧禅位于虞舜，舜亦以命禹，天命不于常，惟归有德。汉道陵迟，世失其序，降及朕躬，大乱兹昏，群凶肆逆，宇内颠覆。赖武王神武，拯兹难于四方，惟清区夏，以保绥我宗庙，岂予一人获V，俾九服实受其赐。今王钦承前绪，光于乃德，恢文武之大业，昭尔考之弘烈。皇灵降瑞，人神告征，诞惟亮采，师锡朕命，佥曰尔度克协于虞舜，用率我唐典，敬逊尔位。于戏！天之历数在尔躬，允执其中，天禄永终；君其祗顺大礼，飨兹万国，以肃承天命。&rdquo;㈡乃为坛于繁阳。庚午，王升坛即阼，百官陪位。事讫，降坛，视燎成礼而反。改延康为黄初，大赦。㈢</p><p>㈠袁宏汉纪载汉帝诏曰：&ldquo;朕在位三十有二载，遭天下荡覆，幸赖祖宗之灵，危而复存。</p><p>然仰瞻天文，俯察民心，炎精之数既终，行运在乎曹氏。是以前王既树神武之绩，今王又光曜明德以应其期，是历数昭明，信可知矣。夫大道之行，天下为公，选贤与能，故唐尧不私于厥子，而名播于无穷。朕羡而慕焉，今其追踵尧典，禅位于魏王。&rdquo;</p><p>㈡献帝传载禅代众事曰：左中郎将李伏表魏王曰：&ldquo;昔先王初建魏国，在境外者闻之未审，皆以为拜王。武都李庶、姜合羁旅汉中，谓臣曰：&lsquo;必为魏公，未便王也。定天下者，魏公子桓，神之所命，当合符谶，以应天人之位。&rsquo;臣以合辞语镇南将军张鲁，鲁亦问合知书所出？合曰：&lsquo;孔子玉版也。天子历数，虽百世可知。&rsquo;是后月余，有亡人来，写得册文，卒如合辞。合长于内学，关右知名。鲁虽有怀国之心，沉溺异道变化，不果寤合之言。后密与臣议策质，国人不协，或欲西通，鲁即怒曰：&lsquo;宁为魏公奴，不为刘备上客也。&rsquo;言发恻痛，诚有由然。合先迎王师，往岁病亡于邺。自臣在朝，每为所亲宣说此意，时未有宜，弗敢显言。殿下即位初年，祯祥众瑞，日月而至，有命自天，昭然着见。然圣德洞达，符表豫明，实乾坤挺庆，万国作孚。臣每庆贺，欲言合验；事君尽礼，人以为谄。况臣名行秽贱，入朝日浅，言为罪尤，自抑而已。今洪泽被四表，灵恩格天地，海内翕习，殊方归服，兆应并集，以扬休命，始终允臧。臣不胜喜舞，谨具表通。&rdquo;王令曰：&ldquo;以示外。薄德之人，何能致此，未敢当也；斯诚先王至德通于神明，固非人力也。&rdquo;</p><p>魏王侍中刘M、辛毗、刘晔、尚书令桓阶、尚书陈矫、陈群、给事黄门侍郎王毖、董遇等言：&ldquo;臣伏读左中郎将李伏上事，考图纬之言，以效神明之应，稽之古代，未有不然者也。故尧称历数在躬，璇玑以明天道；周武未战而赤乌衔书；汉祖未兆而神母告符；孝宣仄微，字成木叶；光武布衣，名已勒谶。是天之所命以着圣哲，非有言语之声，芬芳之臭，可得而知也，徒县象以示人，微物以效意耳。自汉德之衰，渐染数世，桓、灵之末，皇极不建，暨于大乱，二十余年。天之不泯，诞生明圣，以济其难，是以符谶先着，以彰至德。殿下践阼未，而灵象变于上，群瑞应于下，四方不羁之民，归心向义，唯惧在后，虽典籍所传，未若今之盛也。臣妾远近，莫不凫藻。&rdquo;</p><p>王令曰：&ldquo;牛之驳似虎，莠之幼似禾，事有似是而非者，今日是已。斯言事，良重吾不德。&rdquo;于是尚书仆射宣告官寮，咸使闻知。</p><p>辛亥，太史丞许芝条魏代汉见谶纬于魏王曰：&ldquo;易传曰：&lsquo;圣人受命而王，黄龙以戊己日见。&rsquo;七月四日戊寅，黄龙见，此帝王受命之符瑞最着明者也。又曰：&lsquo;初六，履霜，阴始凝也。&rsquo;又有积虫大穴天子之宫，厥咎然，今蝗虫见，应之也。又曰：&lsquo;圣人以德亲比天下，仁恩洽普，厥应麒麟以戊己日至，厥应圣人受命。&rsquo;又曰：&lsquo;圣人清净行中正，贤人福至民从命，厥应麒麟来。&rsquo;春秋汉含孳曰：&lsquo;汉以魏，魏以征。&rsquo;春秋玉版谶曰：&lsquo;代赤者魏公子。&rsquo;春秋佐助期曰：&lsquo;汉以许昌失天下。&rsquo;故白马令李云上事曰：&lsquo;许昌气见于当涂高，当涂高者当昌于许。&rsquo;当涂高者，魏也；象魏者，两观阙是也；当道而高大者魏。魏当代汉。今魏基昌于许，汉征绝于许，乃今效见，如李云之言，许昌相应也。佐助期又曰：&lsquo;汉以蒙孙亡。&rsquo;说者以蒙孙汉二十四帝，童蒙愚昏，以弱亡。或以杂文为蒙其孙当失天下，以为汉帝非正嗣，少时为董侯，名不正，蒙乱之荒惑，其子孙以弱亡。孝经中黄谶曰：&lsquo;日载东，绝火光。不横一，圣聪明。四百之外，易姓而王。天下归功，致太平，居八甲；共礼乐，正万民，嘉乐家和杂。&rsquo;此魏王之姓讳，着见图谶。易运期谶曰：&lsquo;言居东，西有午，两日并光日居下。其为主，反为辅。五八四十，黄气受，真人出。&rsquo;言午，许字。两日，昌字。汉当以许亡，魏当以许昌。今际会之期在许，是其大效也。易运期又曰：&lsquo;鬼在山，禾女连，王天下。&rsquo;臣闻帝王者，五行之精；易姓之符，代兴之会，以七百二十年为一轨。有德者过之，至于八百，无德者不及，至四百载。是以周家八百六十七年，夏家四百数十年，汉行夏正，迄今四百二十六岁。又高祖受命，数虽起乙未，然其兆征始于获麟。获麟以来七百余年，天之历数将以尽终。帝王之兴，不常一姓。太微中，黄帝坐常明，而赤帝坐常不见，以为黄家兴而赤家衰，凶亡之渐。自是以来四十余年，又荧惑失色不明十有余年。建安十年，彗星先除紫微，二十三年，复扫太微。新天子气见东南以来，二十三年，白虹贯日，月蚀荧惑，比年己亥、壬子、丙午日蚀，皆水灭火之象也。殿下即位，初践阼，德配天地，行合神明，恩泽盈溢，广被四表，格于上下。是以黄龙数见，凤皇仍翔，麒麟皆臻，白虎效仁，前后献见于郊甸；甘露醴泉，奇兽神物，众瑞并出。斯皆帝王受命易姓之符也。昔黄帝受命，风后受河图；舜、禹有天下，凤皇翔，洛出书；汤之王，白鸟为符；文王为西伯，赤鸟衔丹书；武王伐殷，白鱼升舟；高祖始起，白蛇为征。巨迹瑞应，皆为圣人兴。观汉前后之大灾，今兹之符瑞，察图谶之期运，揆河洛之所甄，未若今大魏之最美也。夫得岁星者，道始兴。昔武王伐殷，岁在鹑火，有周之分野也。高祖入秦，五星聚东井，有汉之分野也。今兹岁星在大梁，有魏之分野也。而天之瑞应，并集来臻，四方归附，襁负而至，兆民欣戴，咸乐嘉庆。春秋大传曰：&lsquo;周公何以不之鲁？盖以为虽有继体守文之君，不害圣人受命而王。&rsquo;周公反政，尸子以为孔子非之，以为周公不圣，不为兆民也。京房作易传曰：&lsquo;凡为王者，恶者去之，弱者夺之。易姓改代，天命应常，人谋鬼谋，百姓与能。&rsquo;伏惟殿下体尧舜之盛明，膺七百之禅代，当汤武之期运，值天命之移受，河洛所表，图谶所载，昭然明白，天下学士所共见也。臣职在史官，考符察征，图谶效见，际会之期，谨以上闻。&rdquo;王令曰：&ldquo;昔周文三分天下有其二，以服事殷，仲尼叹其至德；公旦履天子之籍，听天下之断，终然复子明辟，书美其人。吾虽德不及二圣，敢忘高山景行之义哉？若夫唐尧、舜、禹之迹，皆以圣质茂德处之，故能上和灵只，下宁万姓，流称今日。今吾德至薄也，人至鄙也，遭遇际会，幸承先王余业，恩未被四海，泽未及天下，虽倾仓竭府以振魏国百姓，犹寒者未尽暖，饥者未尽饱。夙夜忧惧，弗敢遑宁，庶欲保全发齿，长守今日，以没于地，以全魏国，下见先王，以塞负荷之责。望狭志局，守此而已；虽屡蒙祥瑞，当之战惶，五色无主。若芝之言，岂所闻乎？心栗手悼，书不成字，辞不宣心。吾闲作诗曰：&lsquo;丧乱悠悠过纪，白骨纵横万里，哀哀下民靡恃，吾将佐时整理，复子明辟致仕。&rsquo;庶欲守此辞以自终，卒不虚言也。宜宣示远近，使昭赤心。&rdquo;于是侍中辛毗、刘晔、散骑常侍傅巽、卫臻、尚书令桓阶、尚书陈矫、陈群、给事中博士骑都尉苏林、董巴等奏曰：&ldquo;伏见太史丞许芝上魏国受命之符；令书恳切，允执谦让，虽舜、禹、汤、文，义无以过。然古先哲王所以受天命而不辞者，诚急遵皇天之意，副兆民之望，弗得已也。且易曰：&lsquo;观乎天文以察时变，观乎人文以化成天下。&rsquo;又曰：&lsquo;天垂象，见吉凶，圣人则之；河出图，洛出书，圣人效之。&rsquo;以为天文因人而变，至于河洛之书，着于洪范，则殷、周效而用之矣。斯言，诚帝王之明符，天道之大要也。是以由德应录者代兴于前，失道数尽者迭废于后，传讥苌弘欲支天之所坏，而说蔡墨&lsquo;雷乘干&rsquo;之说，明神器之存亡，非人力所能建也。今汉室衰替，帝纲堕坠，天子之诏，歇灭无闻，皇天将舍旧而命新，百姓既去汉而为魏，昭然着明，是可知也。先王拨乱平世，将建洪基；至于殿下，以至德当历数之运，即位以来，天应人事，粲然大备，神灵图籍，兼仍往古，休征嘉兆，跨越前代；是芝所取中黄、运期姓纬之谶，斯文乃着于前世，与汉并见。由是言之，天命久矣，非殿下所得而拒之也。神明之意，候望享，兆民JJ，咸注嘉愿，惟殿下览图籍之明文，急天下之公义，辄宣令外内，布告州郡，使知符命着明，而殿下谦虚之意。&rdquo;令曰：&ldquo;下四方以明孤款心，是也。至于览余辞，岂余所谓哉？宁所堪哉？诸卿指论，未若孤自料之审也。夫虚谈谬称，鄙薄所弗当也。且闻比来东征，经郡县，历屯田，百姓面有饥色，衣或短褐不完，罪皆在孤；是以上惭众瑞，下愧士民。由斯言之，德尚未堪偏王，何言帝者也！宜止息此议，无重吾不德，使逝之后，不愧后之君子。&rdquo;</p><p></p> 