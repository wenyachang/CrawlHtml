 <p>物莫大于天地日月，而子美云：&ldquo;日月笼中鸟，乾坤水上萍。&rdquo;事莫大于揖逊征诛，而康节云：&ldquo;唐虞揖逊三杯酒，汤武征诛一局棋。&rdquo;人能以此胸襟眼界吞吐六合，上下千古，事来如沤生大海，事去如影灭长空，自经纶万变而不动一尘矣。
</p>
<p>君子好名，便起欺人之念；小人好名，犹怀畏人之心。故人而皆好名，则开诈善之门。使人而不好名，则绝为善之路。此讥好名者，当严责君子，不当过求于小人也。
</p>
<p>大恶多从柔处伏，哲士须防绵里之针；深仇常自爱中来，达人宜远刀头之蜜。
</p>
<p>持身涉世，不可随境而迁。须是大火流金而清风穆然，严霜杀物而和气蔼然，阴霾翳空而慧日朗然，洪涛倒海而坻柱屹然，方是宇宙内的真人品。爱是万缘之根，当知割舍。识是众欲之本，要力扫除。
</p>
<p>作人要脱俗，不可存一矫俗之心；应世要随时，不可起一趋时之念。
</p>
<p>宁有求全之毁，不可有过情之誉；宁有无妄之灾，不可有非分之福。
</p>
<p>毁人者不美，而受人毁者遭一番讪谤便加一番修省，可释回而增美；欺人者非福，而受人欺者遇一番横逆便长一番器宇，可以转祸而为福。
</p>
<p>梦里悬金佩玉，事事逼真，睡去虽真觉后假；闲中演偈谈元，言言酷似，说来虽是用时非。
</p>
<p>天欲祸人，必先以微福骄之，所以福来不必喜，要看他会受；天欲福人，必先以微祸儆之，所以祸来不必忧，要看他会救。
</p>
<p>荣与辱共蒂，厌辱何须求荣；生与死同根，贪生不必畏死。
</p>
<p>作人只是一味率真，踪迹虽隐还显；存心若有半毫未净，事为虽公亦私。
</p>
<p>鹩占一枝，反笑鹏心奢侈；兔营三窟，转嗤鹤垒高危。智小者不可以谋大，趣卑者不可与谈高。信然矣！
</p>
<p>贫贱骄人，虽涉虚骄，还有几分侠气；英雄欺世，纵似挥霍，全没半点真心。糟糠不为彘肥，何事偏贪钩下饵；锦绮岂因牺贵，谁人能解笼中囵［囗＋化］。
</p>
<p>琴书诗画，达士以之养性灵，而庸夫徒赏其迹象；山川云物，高人以之助学识，而俗子徒玩其光华。可见事物无定品，随人识见以为高下。故读书穷理，要以识趣为先。
</p>
<p>姜女不尚铅华，似疏梅之映淡月；禅师不落空寂，若碧沼之吐青莲。 廉官多无后，以其太清也；痴人每多福，以其近厚也。故君子虽重廉介，不可无含垢纳污之雅量。虽戒痴顽，亦不必有察渊洗垢之精明。
</p>
<p>密则神气拘逼，疏则天真烂漫，此岂独诗文之工拙从此分哉！吾见周密之人纯用机巧，疏狂之士独任性真，人心之生死亦於此判也。 翠筱傲严霜，节纵孤高，无伤冲雅；红蕖媚秋水，色虽艳丽，何损清修。
</p>
<p>贫贱所难，不难在砥节，而难在用情；富贵所难，不难在推恩，而难在好礼。 簪缨之士，常不及孤寒之子可以抗节致忠；庙堂之士，常不及山野之夫可以料事烛理。何也？彼以浓艳损志，此以淡泊全真也。
</p>
<p>荣宠旁边辱等待，不必扬扬；困穷背后福跟随，何须戚戚。
</p>
<p>古人闲适处，今人却忙过了一生；古人实受处，今人又虚度了一世。总是耽空逐妄，看个色身不破，认个法身不真耳。
</p>
<p>芝草无根醴无源，志士当勇奋翼；彩云易散琉璃脆，达人当早回头。
</p>
<p>少壮者，事事当用意而意反轻，徒汛汛作水中凫而已，何以振云霄之翮？衰老者，事事宜忘情而情反重，徒碌碌为辕下驹而已，何以脱缰锁之身？
</p>
<p>帆只扬五分，船便安。水只注五分，器便稳。如韩信以勇备震主被擒，陆机以才名冠世见杀，霍光败于权势逼君，石崇死于财赋敌国，皆以十分取败者也。康节云：&ldquo;饮酒莫教成酩酊，看花慎勿至离披。&rdquo;旨哉言乎！
</p>
<p>附势者如寄生依木，木伐而寄生亦枯；窃利者如□［虫营］□［虫丁］盗人，人死而□［虫营］□［虫丁］亦灭。始以势利害人，终以势利自毙。势利之为害也，如是夫！
</p>
<p>失血于杯中，堪笑猩猩之嗜酒；为巢于幕上，可怜燕燕之偷安。 鹤立鸡群，可谓超然无侣矣。然进而观于大海之鹏，则眇然自小。又进而求之九霄之凤，则巍乎莫及。所以至人常若无若虚，而盛德多不矜不伐也。贪心胜者，逐兽而不见泰山在前，弹雀而不知深井在后；疑心胜者，见弓影而惊杯中之蛇，听人言而信市上之虎。人心一偏，遂视有为无，造无作有。如此，心可妄动乎哉！
</p>
<p>蛾扑火，火焦蛾，莫谓祸生无本；果种花，花结果，须知福至有因。
</p>
<p>车争险道，马骋先鞭，到败处未免噬脐；粟喜堆山，金夸过斗，临行时还是空手。 花逞春光，一番雨、一番风，催归尘土；竹坚雅操，几朝霜、几朝雪，傲就琅［王干］。 富贵是无情之物，看得他重，他害你越大；贫贱是耐久之交，处得他好，他益你深。故贪商於而恋金谷者，竟被一时之显戮；乐箪瓢而甘敝温（&ldquo;纟&rdquo;旁）者，终享千载之令名。
</p>
<p>鸽恶铃而高飞，不知敛翼而铃自息；人恶影而疾走，不知处阴而影自灭。故愚夫徒疾走高飞，而平地反为苦海；达士知处阴敛翼，而ＣＨＡＮ岩亦是坦途。秋虫春鸟共畅天机，何必浪生悲喜；老树新花同含生意，胡为妄别媸妍。
</p>
<p>多栽桃李少栽荆，便是开条福路；不积诗书偏积玉，还如筑个祸基。
</p>
<p>万境一辙原无地，著个穷通；万物一体原无处，分个彼我。世人迷真逐妄，乃向坦途上自设一坷坎，从空洞中自筑一藩蓠。良足慨哉！
</p>
<p>大聪明的人，小事必朦胧；大懵懂的人，小事必伺察。盖伺察乃懵懂之根，而朦胧正聪明之窟也。 大烈鸿猷，常出悠闲镇定之士，不必忙忙；休徵景福，多集宽洪长厚之家，何须琐琐。 贫士肯济人，才是性天中惠泽；闹场能学道，方为心地上工夫。
</p>
<p>人生只为欲字所累，便如马如牛，听人羁络；为鹰为犬，任物鞭笞。若果一念清明，淡然无欲，天地也不能转动我，鬼神也不能役使我，况一切区区事物乎！
</p>
<p>贫得者身富而心贫，知足者身贫而心富；居高者形逸而神劳，处下者形劳而神逸。孰得孰失，孰幻孰真，达人当自辨之。
</p>
<p>众人以顺境为乐，而君子乐自逆境中来；众人以拂意为忧，而君子忧从快意处起。盖众人忧乐以情，而君子忧乐以理也。 谢豹覆面，犹知自愧；唐鼠易肠，犹知自悔。盖愧悔二字，乃吾人去恶迁善之门，起死回生之路也。人生若无此念头，便是既死之寒灰，已枯之槁木矣。何处讨些生理？
</p>
<p>异宝奇琛，俱民必争之器；瑰节奇行，多冒不祥之名。总不若寻常历履易简行藏，可以完天地浑噩之真，享民物和平之福。
</p>
<p>福善不在杳冥，即在食息起居处牖其衷；祸淫不在幽渺，即在动静语默间夺其魄。可见人之精爽常通于天，于之威命即寓于人，天人岂相远哉！ </p> 